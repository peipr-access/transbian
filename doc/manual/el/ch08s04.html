<html>
<head>
<meta http-equiv="Content-Type" content="text/html; charset=UTF-8">
<title>8.4. Ρύθμιση του συστήματός σας για την χρήση E-Mail</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Οδηγός Εγκατάστασης Debian GNU/Linux">
<link rel="up" href="ch08.html" title="Κεφάλαιο 8. Επόμενα βήματα και πού να πάτε από δω κι ύστερα">
<link rel="prev" href="ch08s03.html" title="8.3. Παραπέρα Διάβασμα και Πληροφορίες">
<link rel="next" href="ch08s05.html" title="8.5. Δημιουργία (μεταγλώττιση) ενός καινούριου πυρήνα">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">8.4. Ρύθμιση του συστήματός σας για την χρήση E-Mail</th></tr>
<tr>
<td width="20%" align="left">
<a accesskey="p" href="ch08s03.html"><img src="images/prev.png" alt="Προηγ"></a> </td>
<th width="60%" align="center">Κεφάλαιο 8. Επόμενα βήματα και πού να πάτε από δω κι ύστερα</th>
<td width="20%" align="right"> <a accesskey="n" href="ch08s05.html"><img src="images/next.png" alt="Επόμενο"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="mail-setup"></a>8.4. Ρύθμιση του συστήματός σας για την χρήση E-Mail</h2></div></div></div>
<p>Σήμερα, η ηλεκτρονική αλληλογραφία (email) είναι ένα σημαντικό κομμάτι της ζωής πολλών ανθρώπων. Καθώς υπάρχουν αρκτές επιλογές για το πώς μπορείτε να την ρυθμίσετε και καθώς η σωστή ρύθμισή της είναι σημαντική για κάποιες από τις βοηθητικές υπηρεσίες του Debian, θα προσπαθήσουμε να καλύψουμε σ' αυτήν την ενότητα τα βασικά στοιχεία. </p>
<p>Υπάρχουν τρεις κύριες λειτουργίες που συγκροτούν ένα σύστημα ηλεκτρονικής αλληλογραφίας. Καταρχήν υπάρχει ένας  <em class="firstterm">Mail User Agent</em> (MUA) που είναι το πρόγραμμα που στην πραγματικότητα χρησιμοποιεί ένας χρήστης για να δημιουργεί και να διαβάζει μηνύματα. Στη συνέχεια υπάρχει ο <em class="firstterm">Mail Transfer Agent</em> (MTA) που φροντίζει για την μεταφορά των μηνυμάτων από τον ένα υπολογιστή στον άλλον. Και τέλος υπάρχει ο <em class="firstterm">Mail Delivery Agent</em> (MDA) που φροντίζει για την παράδοση της εισερχόμενης αληλογραφίας στον Φάκελλο εισερχομένων (inbox) του χρήστη. </p>
<p>Αυτές οι τρεις λειτουργίες μπορούν να εκτελούνται από ξεχωριστά προγράμματα, αλλά μπορούν και να συνδυαστούν σε ένα ή δύο προγράμματα. Είναι επίσης δυνατόν ο χειρισμός αυτών των λειτουργιών να γίνεται από ξεχωριστά προγράμματα για διαφορετικούς τύπους αλληλογραφίας. </p>
<p>Σε συστήματα Linux και Unix το πρόγραμμα <span class="command"><strong>mutt</strong></span> είναι παραδοσιακά ένας πολύ δημοφιλής MUA. Όπως τα περισσότερα παραδοσιακά προγράμματα στο Linux είναι βασισμένο σε κείμενο. Χρησιμοποιείται συχνά σε συνδυασμό με τα <span class="command"><strong>exim</strong></span> ή <span class="command"><strong>sendmail</strong></span> σαν MTA και το <span class="command"><strong>procmail</strong></span> σαν MDA. </p>
<p>Με την αυξανόμενη δημοτικότητα των γραφικών συστημάτων επιφάνειας εργασίας η χρήση γραφικών προγραμμάτων ηλεκτρονικής αλληλογραφίας όπως το <span class="command"><strong>evolution</strong></span> του GNOME, το <span class="command"><strong>kmail</strong></span> του KDE ή το  <span class="command"><strong>thunderbird</strong></span> του Mozilla γίνονται όλο και πιο δημοφιλή. Αυτά τα προγράμματα συνδυάζουν τη λειτουργικότητα ενός MUA, MTA και MDA, αλλά μπορούν — και συχνά χρησιμοποιούνται — επίσης σε συνδυασμό με τα παραδοσιακά εργαλεία του Linux. </p>
<div class="sect2">
<div class="titlepage"><div><div><h3 class="title">
<a name="mail-default"></a>8.4.1. Προκαθορισμένη διαμόρφωση E-mail</h3></div></div></div>
<p>Ακόμα κι αν σκοπεύετε να χρησιμοποιήσετε ένα γραφικό πρόγραμμα αλληλογραφίας, θα ήταν χρήσιμο να έχετε εγκατεστημμένο και σωστά ρυθμισμένο ένα παραδοσιακό πρόγραμμα MTA/MDA στο σύστημά σας Debian GNU/Linux. Ο λόγος είναι ότι διάφορα βοηθητικά προγράμματα που τρέχουν στο σύστημα <a href="#ftn.idm3103" class="footnote" name="idm3103"><sup class="footnote">[18]</sup></a> μπορεί να στέλνουν σημαντικές πληροφορίες μέσω e-mail για να ενημερώσουν τον διαχειριστή του συστήματος σχετικά με (πιθανά) προβλήματα ή αλλαγές. </p>
<p>Για τον λόγο αυτό μπορείτε να εγκαταστήσετε τα <code class="classname">exim4</code> και <code class="classname">mutt</code> με την εντολή <span class="command"><strong>apt install exim4 mutt</strong></span>.Το <code class="classname">exim4</code> είναι ένας συνδυασμός MTA/MDA που είναι σχετικά μικρό αλλά πολύ ευέλικτο. Εξ' ορισμού ρυθμίζεται να χειρίζεται μόνο τοπική αλληλογραφία για το ίδιο το σύστημα και μηνύματα που απευθύνονται στον διαχειριστή του συστήματος (λογαριασμός χρήστη root) θα παραδίδονται στον λογαριασμό του απλού χρήστη που δημιουργήθηκε κατά την εγκατάσταση<a href="#ftn.idm3114" class="footnote" name="idm3114"><sup class="footnote">[19]</sup></a>. </p>
<p>Όταν η αλληλογραφία του συστήματος παραδίδεται προστίθεται σε ένα αρχείο  <code class="filename">/var/mail/<em class="replaceable"><code>account_name</code></em></code>. Τα μηνύματα μπορούν να διαβαστούν χρησιμοποιώντας το πρόγραμμα <span class="command"><strong>mutt</strong></span>. </p>
</div>
<div class="sect2">
<div class="titlepage"><div><div><h3 class="title">
<a name="mail-outgoing"></a>8.4.2. Αποστολή αλληλογραφίας εκτός συστήματος</h3></div></div></div>
<p>Όπως σημειώσαμε νωρίτερα, το εγκαταστημένο σύστημα Debian είναι ρυθμισμένο για τον χειρισμό μόνο αλληλογραφίας τοπικά στο σύστημα και όχι για την αποστολή ή τη λήψη αλληλογραφίας από τρίτους. </p>
<p>Αν θέλετε το  <code class="classname">exim4</code> να χειρίζεται και εξωτερική αλληλογραφία παρακαλώ δείτε την επόμενη υποενότητα για τις βασικές διαθέσιμες επιλογές. Βεβαιωθείτε ότι η αλληλογραφία μπορεί να αποσταλεί και να ληφθεί σωστά. </p>
<p>Αν σκοπεύετε να χρησιμοποιήσετε ένα γραφικό πρόγραμμα αλληλογραφίας και να χρησιμοποιήσετε έναν εξυπηρετητή αλληλογραφίας από τον δικό σας Παροχέα Υπηρεσίας Διαδικτύου (ISP) ή την εταιρεία σας, δεν υπάρχει ουσιαστικά καμμιά ανάγκη να ρυθμίσετε το <code class="classname">exim4</code> για το χειρισμό εξωτερικής αλληλογραφίας. Απλά ρυθμίστε το γραφικό πρόγραμμα αλληλογραφίας της επιλογής σας ώστε να χρησιμοποιεί τους σωστούς εξυπηρετητές για την αποστολή και τη λήψη αλληλογραφίας (το πώς είναι έξω από τους σκοπούς του παρόντος εγχειριδίου). </p>
<p>Μπορεί όμως στην περίπτωση αυτή να χρειαστεί να ρυθμίσετε ξεχωριστά βοηθητικά προγράμματα ώστε να αποστέλλουν σωστά τα ηλεκτρονικά μηνύματα.Ένα τέτοιο βοήθημα είναι το <span class="command"><strong>reportbug</strong></span>, ένα πρόγραμμα που διευκολύνει την υποβολή αναφορών σφαλμάτων για τα πακέτα του Debian. Εξ' ορισμού περιμένει ότι μπορεί να χρησιμοποιεί το <code class="classname">exim4</code> για την υποβολή τέτοιων αναφορών. </p>
<p>Για να ρυθμίσετε σωστά το <span class="command"><strong>reportbug</strong></span> ώστε να χρησιμοποιεί έναν εξωτερικό εξυπηρετητή αλληλογραφίας, παρακαλώ τρέξτε την εντολή <span class="command"><strong>reportbug --configure</strong></span> και απαντήστε <span class="quote">«<span class="quote">όχι</span>»</span> στην ερώτηση για το αν είναι διαθέσιμος κάποιος MTA. Θα ερωτηθείτε τότε για τον εξυπηρετητή SMTP που θα χρησιμοποιηθεί για την υποβολή αναφορών σφαλμάτων. </p>
</div>
<div class="sect2">
<div class="titlepage"><div><div><h3 class="title">
<a name="config-mta"></a>8.4.3. Ρύθμιση του MTA Exim4</h3></div></div></div>
<p>Αν θέλετε το σύστημά σας να χειρίζεται επίσης και εξωτερική αλληλογραφία, θα χρειαστεί να επαναρυθμίσετε το πακέτο <code class="classname">exim4</code><a href="#ftn.idm3139" class="footnote" name="idm3139"><sup class="footnote">[20]</sup></a>: </p>
<div class="informalexample"><pre class="screen"># dpkg-reconfigure exim4-config
</pre></div>
<p>

</p>
<p>Αφού τρέξετε (σαν χρήστης root) την εντολή αυτή, θα ρωτηθείτε αν θέλετε να χωρίσετε τις ρυθμίσεις σε διάφορα μικρά αρχεία. Αν δεν είσαστε σίγουροι διαλέξτε την προκαθορισμένη επιλογή. </p>
<p>Στη συνέχεια θα βρεθείτε μπροστά σε μερικά συνηθισμένα σενάρια για την αλληλογραφία. Επιλέξτε αυτό που πλησιάζει περισσότερο στις ανάγκες σας. </p>
<div class="variablelist"><dl class="variablelist">
<dt><span class="term">Διαδικτυακός τόπος</span></dt>
<dd><p>Το σύστημά σας είναι συνδεδεμένο σε ένα δίκτυο και η αλληλογραφία σας αποστέλλεται και λαμβάνεται απευθείας με χρήση του SMTP. Στις επόμενες οθόνες θα δείτε μερικές βασικές ερωτήσεις, όπως το όνομα αλληλογραφίας του μηχανήματός σας, ή μια λίστα από ονόματα τομέων για τους οποίους δέχεστε ή μεταβιβάζετε αλληλογραφία. </p></dd>
<dt><span class="term">αλληλογραφία που αποστέλλεται μέσω smarthost</span></dt>
<dd>
<p>Στο σενάριο αυτό η εξερχόμενη αλληλογραφία σας προωθείται σε ένα άλλο μηχάνημα που λέγεται <span class="quote">«<span class="quote">smarthost</span>»</span> και στην ουσία κάνει την πραγματική δουλειά για λογαριασμό σας. Ο smarthost αποθηκεύει επίσης συνήθως την εισερχόμενη αλληλογραφία που προορίζεται για τον υπολογιστή σας, οπότε δεν είναι απαραίτητο να είσαστε μόνιμα συνδεδεμένοι στο δίκτυο. Αυτό σημαίνει επίσης ότι θα πρέπει να κατεβάζετε την αλληλογραφία σας από τον smarthost με προγράμματα όπως το fetchmail. </p>
<p>Σε πολλές περιπτώσεις ο smarthost θα είναι ο εξυπηρετητής αλληλογραφίας του ISP σας, κάτι που καθιστά αυτή την επιλογή ιδιαίτερα κατάλληλη για χρήστες με σύνδεση dial-up. Μπορεί ακόμα να είναι ένας εταιρικός εξυπηρετητής αλληλογραφίας ή ακόμα και ένα άλλο σύστημα στο δικό σας δίκτυο. </p>
</dd>
<dt><span class="term">αλληλογραφία που αποστέλλεται από τον smarthost; όχι τοπική αλληλογραφία</span></dt>
<dd><p>Αυτή η επιλογή είναι βασικά η ίδια με την προηγούμενη εκτός από το ότι το σύστημα δεν θα είναι ρυθμισμένο ώστε να χειρίζεται αλληλογραφία για έναν τοπικό τομέα αλληλογραφίας. Γίνεται όμως ακόμα χειρισμός της αλληλογραφίας στο ίδιο το σύστημα (πχ. αλληλογραφία για τον διαχειριστή του συστήματος). </p></dd>
<dt><span class="term">Μόνο τοπική παράδοση</span></dt>
<dd><p>Αυτή είναι η επιλογή της προκαθορισμένης ρύθμισης του συστήματός σας. </p></dd>
<dt><span class="term">όχι ρύθμιση αυτή τη φορά</span></dt>
<dd><p>Διαλέξτε αυτό αν είστε απόλυτα σίγουροι ότι ξέρετε τι κάνετε! Αυτή η επιλογή θα σας αφήσει με ένα αρρύθμιστο σύστημα αλληλογραφίας — μέχρι να κάνετε κάποια ρύθμιση, δεν θα μπορείτε να στείλετε ή να πάρετε μηνύματα και πιθανόν να χάσετε κάποια σημαντικά μηνύματα από βοηθητικά προγράμματα του συστήματός σας. </p></dd>
</dl></div>
<p>Αν κανένα από τα σενάρια αυτά δεν ταιριάζει στις ανάγκες σας ή αν χρειάζεστε μια πιο λεπτομερειακή ρύθμιση, θα πρέπει να εκδόσετε αρχεία ρυθμίσεων στον κατάλογο <code class="filename">/etc/exim4</code> μετά την ολοκλήρωση της εγκατάστασης. Περισσότερες πληροφορίες για το <code class="classname">exim4</code> μπορούν να βρεθούν στον κατάλογο  <code class="filename">/usr/share/doc/exim4</code>; το αρχείο  <code class="filename">README.Debian.gz</code> έχει επιπρόσθετες λεπτομέρειες σχετικά με την ρύθμιση του <code class="classname">exim4</code>. </p>
<p>Σημειώστε ότι η αποστολή αλληλογραφίας κατευθείαν προς το Διαδίκτυο χωρίς να διαθέτετε ένα επίσημο όνομα τομέα μπορεί να έχει σαν αποτέλεσμα την απόρριψη της αλληλογραφίας σας εξαιτίας μέτρων αντιμετώπισης spam από τους εξυπηρετητές λήψης της αλληλογραφίας. Η χρήση του εξυπηρετητή του ISP σας είναι προτιμητέα. Αν παρ' όλα αυτά εξακολουθείτε να θέλετε την απευθείας αποστολή αλληλογραφίας, πιθανόν να επιθυμείτε την χρήση μιας διεύθυνσης αλληλογραφίας διαφορετικής από αυτήν που παράγεται αυτόματα. Αν χρησιμοποιείτε το <code class="classname">exim4</code> σαν MTA, αυτό είναι εφικτό με την προσθήκη μιας γραμμής στο αρχείο <code class="filename">/etc/email-addresses</code>. </p>
</div>
<div class="footnotes">
<br><hr width="100" align="left">
<div id="ftn.idm3103" class="footnote"><p><a href="#idm3103" class="para"><sup class="para">[18] </sup></a> Παραδείγματα είναι τα: <span class="command"><strong>cron</strong></span>, <span class="command"><strong>quota</strong></span>, <span class="command"><strong>logcheck</strong></span>, <span class="command"><strong>aide</strong></span>, … </p></div>
<div id="ftn.idm3114" class="footnote"><p><a href="#idm3114" class="para"><sup class="para">[19] </sup></a> Η προώθηση της αλληλογραφίας του χρήστη root στον λογαριασμό του απλού χρήστη ρυθμίζεται στο αρχείο  <code class="filename">/etc/aliases</code>. Αν δεν έχει δημιουργηθεί ένας λογαριασμός απλού χρήστη, η αλληλογραφία θα παραδοθεί φυσικά στον λογαριασμό του ίδιου του χρήστη root. </p></div>
<div id="ftn.idm3139" class="footnote"><p><a href="#idm3139" class="para"><sup class="para">[20] </sup></a>Φυσικά μπορείτε επίσης να αφαιρέσετε το  <code class="classname">exim4</code> και να το αντικαταστήσετε με ένα άλλο ΜΤΑ/MDA.</p></div>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch08s03.html"><img src="images/prev.png" alt="Προηγ"></a> </td>
<td width="20%" align="center"><a accesskey="u" href="ch08.html"><img src="images/up.png" alt="Πάνω"></a></td>
<td width="40%" align="right"> <a accesskey="n" href="ch08s05.html"><img src="images/next.png" alt="Επόμενο"></a>
</td>
</tr>
<tr>
<td width="40%" align="left" valign="top">8.3. Παραπέρα Διάβασμα και Πληροφορίες </td>
<td width="20%" align="center"><a accesskey="h" href="index.html"><img src="images/home.png" alt="Αρχή"></a></td>
<td width="40%" align="right" valign="top"> 8.5. Δημιουργία (μεταγλώττιση) ενός καινούριου πυρήνα</td>
</tr>
</table>
</div>
</body>
</html>
