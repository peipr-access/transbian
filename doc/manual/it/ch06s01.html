<html>
<head>
<meta http-equiv="Content-Type" content="text/html; charset=UTF-8">
<title>6.1. Come funziona l'Installatore</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Guida all'installazione di Debian GNU/Linux">
<link rel="up" href="ch06.html" title="Capitolo 6. Uso dell'Installatore Debian">
<link rel="prev" href="ch06.html" title="Capitolo 6. Uso dell'Installatore Debian">
<link rel="next" href="ch06s02.html" title="6.2. Introduzione ai componenti">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">6.1. Come funziona l'Installatore</th></tr>
<tr>
<td width="20%" align="left">
<a accesskey="p" href="ch06.html"><img src="images/prev.png" alt="Indietro"></a> </td>
<th width="60%" align="center">Capitolo 6. Uso dell'Installatore Debian</th>
<td width="20%" align="right"> <a accesskey="n" href="ch06s02.html"><img src="images/next.png" alt="Avanti"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="idm1788"></a>6.1. Come funziona l'Installatore</h2></div></div></div>
<p>Per questa architettura il <code class="classname">installatore Debian</code> supporta due diverse interfacce utente: una grafica e una testuale. L'interfaccia grafica è quella normalmente utilizzata a meno che si scelga <span class="quote">«<span class="quote">Install</span>»</span> dal menu iniziale. Per ulteriori informazioni sull'avvio dell'installatore grafico si veda <a class="xref" href="ch05s01.html#graphical" title="5.1.8. Installatore grafico">Sezione 5.1.8, «Installatore grafico»</a>. </p>
<p>L'Installatore Debian consiste di un certo numero di componenti dedicati a eseguire i passi dell'installazione. Ogni componente esegue il proprio compito, ponendo domande all'utente per quanto necessario a svolgere il proprio lavoro. Alle domande stesse sono date delle priorità e la priorità delle domande da porre è impostata all'avvio dell'installatore. </p>
<p>Quando si esegue un'installazione predefinita, solo le domande essenziali (ad alta priorità) saranno poste. Ne risulta un processo di installazione altamente automatizzato e con poca interazione da parte dell'utente. I componenti sono eseguiti automaticamente in sequenza; quali componenti siano eseguiti dipende principalmente dal metodo di installazione usato e dall'hardware. L'installatore userà valori predefiniti per le domande che non sono poste. </p>
<p>Se si verifica un problema, l'utente vedrà una schermata di errore e il menu dell'installatore potrebbe essere visualizzato allo scopo di selezionare una azione alternativa. Se non si presentano problemi, l'utente non vedrà mai il menu dell'installatore ma risponderà semplicemente alle domande per ciascun componente, di volta in volta. Le notifiche degli errori gravi sono impostate a priorità <span class="quote">«<span class="quote">critica</span>»</span> in modo che l'utente sia sempre avvertito. </p>
<p>Alcune delle impostazioni predefinite usate dall'installatore possono essere cambiate passando all'avvio di <code class="classname">installatore Debian</code> opportuni parametri. Se, per esempio, si volesse forzare la configurazione statica della rete (normalmente, se disponibili, verrebbero usati l'autoconfigurazione di IPv6 o DHCP), si può aggiungere il parametro di avvio <strong class="userinput"><code>netcfg/disable_autoconfig=true</code></strong>. Si veda <a class="xref" href="ch05s03.html#installer-args" title="5.3.2. Parametri dell'Installatore Debian">Sezione 5.3.2, «Parametri dell'Installatore Debian»</a> per le opzioni disponibili. </p>
<p>Gli utenti esperti potrebbero trovarsi più comodi con un'interfaccia guidata da menu, dove ciascun passo è controllato dall'utente piuttosto che da un installatore che esegua automaticamente, in sequenza, ciascun passo. Per usare l'installatore in modalità manuale, guidata da menu, aggiungere l'argomento di avvio <strong class="userinput"><code>priority=medium</code></strong>. </p>
<p>Se l'hardware richiede di passare opzioni ai moduli del kernel man mano che sono installati, sarà necessario avviare l'installatore in modalità <span class="quote">«<span class="quote">expert</span>»</span> (esperto). Ciò può essere fatto sia usando il comando <span class="command"><strong>expert</strong></span> per avviare l'installatore, sia aggiungendo il parametro di avvio <strong class="userinput"><code>priority=low</code></strong>. La modalità <span class="quote">«<span class="quote">expert</span>»</span> fornisce il controllo totale su <code class="classname">installatore Debian</code>. </p>
<p>Nell'ambiente d'installazione testuale non è supportato l'uso del mouse. Questi sono i tasti che si possono usare per navigare all'interno delle varie finestre di dialogo. I tasti <span class="keycap"><strong>Tab</strong></span> o freccia <span class="keycap"><strong>destra</strong></span> muovono <span class="quote">«<span class="quote">avanti</span>»</span> e i tasti <span class="keycap"><strong>Shift</strong></span>+<span class="keycap"><strong>Tab</strong></span> o freccia <span class="keycap"><strong>sinistra</strong></span> muovono <span class="quote">«<span class="quote">indietro</span>»</span> tra i bottoni e le selezioni visualizzati. I tasti freccia <span class="keycap"><strong>su</strong></span> e <span class="keycap"><strong>giù</strong></span> selezionano elementi diversi all'interno di una lista scorrevole, oltre a scorrere la lista stessa. Inoltre, nelle liste lunghe, è possibile digitare una lettera per fare in modo che la lista si posizioni direttamente nella sezione con gli elementi che cominciano con la lettera digitata, ed è possibile usare i tasti <span class="keycap"><strong>Pagina-Su</strong></span> e <span class="keycap"><strong>Pagina-Giù</strong></span> per scorrere la lista attraverso le sezioni. La <span class="keycap"><strong>barra di spazio</strong></span> seleziona un elemento quale una casella di spunta. Usare <span class="keycap"><strong>Invio</strong></span> per attivare le scelte. </p>
<p>Alcune finestre di dialogo potrebbero disporre di informazioni d'aiuto aggiuntive. La disponibilità di un aiuto viene segnalata nella riga in basso dello schermo in cui viene scritto che è possibile accedere alle informazioni d'aiuto premendo il tasto <span class="keycap"><strong>F1</strong></span>. </p>
<p>I messaggi di errore e i log sono reindirizzati alla quarta console. È possibile accedere a questa console premendo i tasti <span class="keycap"><strong>Alt</strong></span>+<span class="keycap"><strong>F4</strong></span> (tenere premuto il tasto <span class="keycap"><strong>Alt</strong></span> di sinistra mentre si preme il tasto funzione <span class="keycap"><strong>F4</strong></span>); si torna indietro al processo principale dell'installatore con i tasti <span class="keycap"><strong>Alt</strong></span>+<span class="keycap"><strong>F1</strong></span>. </p>
<p>Questi messaggi possono essere trovati anche in <code class="filename">/var/log/syslog</code>. Dopo l'installazione, questo file di log è copiato su <code class="filename">/var/log/installer/syslog</code> del nuovo sistema. Altri messaggi di installazione possono essere trovati in <code class="filename">/var/log/</code> durante l'installazione, e in <code class="filename">/var/log/installer/</code> dopo che il computer è stato riavviato nel sistema installato. </p>
<div class="sect2">
<div class="titlepage"><div><div><h3 class="title">
<a name="gtk-using"></a>6.1.1. Uso dell'installatore grafico</h3></div></div></div>
<p>L'installatore grafico funziona avendo come base gli stessi programmi della versione testuale e quindi questo manuale può essere usato come guida durante il processo d'installazione. </p>
<p>Se si preferisce usare la tastiera al posto del mouse si devono tenere presenti un paio di cose. Per espandere un elenco chiuso (per esempio la selezione dei paesi all'interno dei continenti) si possono usare i tasti <span class="keycap"><strong>+</strong></span> e <span class="keycap"><strong>-</strong></span>. Per domande che ammettono una risposta multipla (per esempio la selezione dei task) dopo aver effettuato le scelte si deve usare usare il tasto tab per spostarsi su <span class="guibutton">Continua</span>; la pressione del tasto invio cambia lo stato dell'ultima selezione e non attiva <span class="guibutton">Continua</span>. </p>
<p>Se una finestra di dialogo dispone di un aiuto, viene mostrato il pulsante <span class="guibutton">Aiuto</span>. È possibile accedere alle informazioni d'aiuto usando il pulsante o premendo il tasto il <span class="keycap"><strong>F1</strong></span>. </p>
<p>Per passare su un'altra console è necessario usare anche il tasto <span class="keycap"><strong>Ctrl</strong></span>, esattamente come in X Window System. Per esempio, per passare al VT2 (la prima shell di debug) si devono premere <span class="keycap"><strong>Ctrl</strong></span>+<span class="keycap"><strong>Alt</strong></span>+<span class="keycap"><strong>F2</strong></span>. La versione grafica dell'installatore è eseguita sul VT5, quindi si deve usare <span class="keycap"><strong>Alt</strong></span>+<span class="keycap"><strong>F5</strong></span> per tornare indietro. </p>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch06.html"><img src="images/prev.png" alt="Indietro"></a> </td>
<td width="20%" align="center"><a accesskey="u" href="ch06.html"><img src="images/up.png" alt="Risali"></a></td>
<td width="40%" align="right"> <a accesskey="n" href="ch06s02.html"><img src="images/next.png" alt="Avanti"></a>
</td>
</tr>
<tr>
<td width="40%" align="left" valign="top">Capitolo 6. Uso dell'Installatore Debian </td>
<td width="20%" align="center"><a accesskey="h" href="index.html"><img src="images/home.png" alt="Partenza"></a></td>
<td width="40%" align="right" valign="top"> 6.2. Introduzione ai componenti</td>
</tr>
</table>
</div>
</body>
</html>
