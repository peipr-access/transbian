<html>
<head>
<meta http-equiv="Content-Type" content="text/html; charset=UTF-8">
<title>1.8. Over copyright en softwarelicenties</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch01.html" title="Hoofdstuk 1. Welkom bij Debian">
<link rel="prev" href="ch01s07.html" title="1.7. De opbouw van dit document">
<link rel="next" href="ch02.html" title="Hoofdstuk 2. Systeemvereisten">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">1.8. Over copyright en softwarelicenties </th></tr>
<tr>
<td width="20%" align="left">
<a accesskey="p" href="ch01s07.html"><img src="images/prev.png" alt="Terug"></a> </td>
<th width="60%" align="center">Hoofdstuk 1. Welkom bij Debian</th>
<td width="20%" align="right"> <a accesskey="n" href="ch02.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="idm150"></a>1.8. Over copyright en softwarelicenties </h2></div></div></div>
<p>We zijn zeker dat u al sommige van de licenties die aan de meeste commerciële software gekoppeld zijn, gelezen heeft — meestal vermelden ze dat u slechts één kopie van de software op één enkele computer mag gebruiken. De licentie van dit systeem is helemaal anders. We moedigen u aan om op elke computer op uw school of op uw werkplek een kopie van Debian GNU/Linux te plaatsen. Leen uw installatiemedia uit aan uw vrienden en help hen om het systeem op hun computer te installeren! U mag er zelfs duizenden kopieën van maken en die <span class="emphasis"><em>verkopen</em></span> — weliswaar met enkele restricties. Het recht om het systeem te installeren en te gebruiken wordt u rechtstreeks toegekend door Debian en heeft te maken met het feit dat het <span class="emphasis"><em>vrije software</em></span> is. </p>
<p>Het als <span class="emphasis"><em>vrij</em></span> bestempelen van software, houdt niet in dat er geen copyright aan verbonden is en betekent niet dat installatiemedia met die software kosteloos moeten verspreid worden. Vrije software wil onder meer zeggen dat de licenties van de afzonderlijke programma's niet vereisen dat u moet betalen voor het recht om deze programma's te verdelen of te gebruiken. Vrije software wil ook zeggen dat om het even wie die software mag uitbreiden, aanpassen en wijzigen en het resultaat van zijn werk ook mag verspreiden. </p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Opmerking]" src="images/note.png"></td>
<th align="left">Opmerking</th>
</tr>
<tr><td align="left" valign="top"><p>Ten behoeve van zijn gebruikers doet het Debian-project een pragmatische toegeving en stelt enkele pakketten ter beschikking die niet beantwoorden aan onze criteria inzake vrijheid. Deze pakketten maken echter geen deel uit van de officiële distributie en zijn enkel beschikbaar via de gebieden <strong class="userinput"><code>contrib</code></strong> en <strong class="userinput"><code>non-free</code></strong> van de spiegelservers van Debian of op de CD's/DVD's van externe leveranciers. Zie de <a class="ulink" href="https://www.debian.org/doc/FAQ/" target="_top">Debian FAQ</a> onder <span class="quote">“<span class="quote">De Debian FTP-archieven</span>”</span> voor bijkomende informatie over de indeling en de inhoud van de archieven. </p></td></tr>
</table></div>
<p>

</p>
<p>Veel van de programma's in het systeem hebben als licentie de <span class="emphasis"><em>GNU</em></span> <span class="emphasis"><em>General Public License</em></span> die vaak eenvoudigweg <span class="quote">“<span class="quote">de GPL</span>”</span> genoemd wordt. De GPL eist dat u de <span class="emphasis"><em>broncode</em></span> van een programma ter beschikking stelt telkens u er een kopie in binaire vorm van verspreidt. Deze bepaling in de licentie garandeert dat elke gebruiker in staat gesteld wordt de software te wijzigen. Omwille van deze bepaling is de broncode van al die programma's beschikbaar in het systeem van Debian.<a href="#ftn.idm168" class="footnote" name="idm168"><sup class="footnote">[1]</sup></a> </p>
<p>Er bestaan verschillende andere vormen van copyrightvermeldingen en softwarelicenties die voor programma's in Debian gebruikt worden. Voor elk op uw systeem geïnstalleerd pakket vindt u informatie over copyright en licentie door te kijken in het bestand <code class="filename">/usr/share/doc/<em class="replaceable"><code>pakket-naam</code></em>/copyright </code> na de installatie van het pakket. </p>
<p>Voor bijkomende informatie over licenties en hoe Debian beoordeelt of software voldoende vrij is om opgenomen te kunnen worden in de hoofddistributie, kunt u de <a class="ulink" href="https://www.debian.org/social_contract#guidelines" target="_top">Richtlijnen van Debian inzake vrije software</a>, de Debian Free Software Guidelines, raadplegen. </p>
<p>De belangrijkste juridische bepaling is dat deze software geleverd wordt <span class="emphasis"><em>zonder enige garantie</em></span>. De programmeurs die deze software ontwikkelden, deden dit ten behoeve van de gemeenschap. Er wordt geen garantie gegeven inzake de bruikbaarheid van de software voor om het even welk specifiek doel. Maar vermits de software vrij is, heeft u het recht om die software aan te passen aan uw behoeften — en mee te genieten van de voordelen van op die manier door anderen aan de software aangebrachte wijzigingen en toevoegingen. </p>
<div class="footnotes">
<br><hr width="100" align="left">
<div id="ftn.idm168" class="footnote"><p><a href="#idm168" class="para"><sup class="para">[1] </sup></a> Raadpleeg voor informatie over hoe u Debian broncodepakketten kunt vinden, ze kunt uitpakken en er binaire bestanden uit kunt bouwen de <a class="ulink" href="https://www.debian.org/doc/FAQ/" target="_top">Debian FAQ</a> onder <span class="quote">“<span class="quote">Basisbeginselen van het pakketbeheersysteem van Debian</span>”</span>. </p></div>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch01s07.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch01.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch02.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">1.7. De opbouw van dit document </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> Hoofdstuk 2. Systeemvereisten</td>
</tr>
</table>
</div>
</body>
</html>
