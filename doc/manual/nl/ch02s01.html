<html>
<head>
<meta http-equiv="Content-Type" content="text/html; charset=UTF-8">
<title>2.1. Ondersteunde hardware</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch02.html" title="Hoofdstuk 2. Systeemvereisten">
<link rel="prev" href="ch02.html" title="Hoofdstuk 2. Systeemvereisten">
<link rel="next" href="ch02s02.html" title="2.2. Apparaten waarvoor firmware vereist is">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">2.1. Ondersteunde hardware</th></tr>
<tr>
<td width="20%" align="left">
<a accesskey="p" href="ch02.html"><img src="images/prev.png" alt="Terug"></a> </td>
<th width="60%" align="center">Hoofdstuk 2. Systeemvereisten</th>
<td width="20%" align="right"> <a accesskey="n" href="ch02s02.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="hardware-supported"></a>2.1. Ondersteunde hardware</h2></div></div></div>
<p>Debian stelt geen extra vereisten inzake hardware bovenop de vereisten die gesteld worden door de Linux- of de KFreeBSD-kernel en de GNU-gereedschapssets. Daardoor kan Debian gebruikt worden op elke architectuur of elk platform waarvoor de Linux- of de KFreeBSD-kernel, libc, <span class="command"><strong>gcc</strong></span>, enz. geschikt gemaakt werden en waarvoor een Debian-uitgave bestaat. Raadpleeg de pagina's over geschikte architecturen (ports) op <a class="ulink" href="https://www.debian.org/ports/amd64/" target="_top">https://www.debian.org/ports/amd64/</a> voor meer informatie over systemen van de architectuur <span class="phrase">64-bit PC</span> waarop Debian GNU/Linux getest werd. </p>
<p>Eerder dan alle verschillende ondersteunde hardwareconfiguraties van <span class="phrase">64-bit PC</span> te proberen beschrijven, bevat dit hoofdstuk algemene informatie en verwijzingen naar plaatsen waar bijkomende informatie gevonden kan worden. </p>
<div class="sect2">
<div class="titlepage"><div><div><h3 class="title">
<a name="idm190"></a>2.1.1. Ondersteunde architecturen</h3></div></div></div>
<p>Debian GNU/Linux 11 ondersteunt 9 hoofdarchitecturen en verschillende variaties van elk van die architecturen, <span class="quote">“<span class="quote">varianten</span>”</span> (flavors) genoemd. </p>
<p>

</p>
<div class="informaltable"><table class="informaltable" border="1">
<colgroup>
<col>
<col>
<col>
<col>
</colgroup>
<thead><tr>
<th>Architectuur</th>
<th>Aanduiding in Debian</th>
<th>Onderarchitectuur</th>
<th>Variant</th>
</tr></thead>
<tbody>
<tr>
<td>AMD64 &amp; Intel 64</td>
<td>amd64</td>
<td> </td>
<td> </td>
</tr>
<tr>
<td rowspan="2">Gebaseerd op Intel x86</td>
<td rowspan="2">i386</td>
<td>standaard x86-systemen</td>
<td>standaard</td>
</tr>
<tr>
<td>enkel Xen PV domeinen</td>
<td>xen</td>
</tr>
<tr>
<td>ARM</td>
<td>armel</td>
<td>Marvell Kirkwood en Orion</td>
<td>marvell</td>
</tr>
<tr>
<td>ARM met hardware-FPU</td>
<td>armhf</td>
<td>multiplatform</td>
<td>armmp</td>
</tr>
<tr>
<td>64bits ARM</td>
<td>arm64</td>
<td> </td>
<td> </td>
</tr>
<tr>
<td rowspan="3">64bits MIPS (little endian)</td>
<td rowspan="3">mips64el</td>
<td>MIPS Malta</td>
<td>5kc-malta</td>
</tr>
<tr>
<td>Cavium Octeon</td>
<td>octeon</td>
</tr>
<tr>
<td>Loongson 3</td>
<td>loongson-3</td>
</tr>
<tr>
<td rowspan="3">32bits MIPS (little endian)</td>
<td rowspan="3">mipsel</td>
<td>MIPS Malta</td>
<td>4kc-malta</td>
</tr>
<tr>
<td>Cavium Octeon</td>
<td>octeon</td>
</tr>
<tr>
<td>Loongson 3</td>
<td>loongson-3</td>
</tr>
<tr>
<td>Power Systems</td>
<td>ppc64el</td>
<td>IBM POWER8 of recentere machines</td>
<td> </td>
</tr>
<tr>
<td>64bits IBM S/390</td>
<td>s390x</td>
<td>IPL van VM-reader en DASD</td>
<td>generieke</td>
</tr>
</tbody>
</table></div>
<p>

</p>
<p>Dit document behandelt de installatie op de architectuur <span class="emphasis"><em><span class="phrase">64-bit PC</span></em></span> met de kernel <span class="emphasis"><em>Linux</em></span>. Indien u op zoek bent naar informatie over een van de andere door Debian ondersteunde architecturen, raadpleeg dan de webpagina <a class="ulink" href="http://www.debian.org/ports/" target="_top">Architecturen waarop Debian werkt (Ports)</a>. </p>
</div>
<div class="sect2">
<div class="titlepage"><div><div><h3 class="title">
<a name="idm269"></a>2.1.2. CPU-ondersteuning</h3></div></div></div>
<p>De processortypes AMD64 en Intel 64 worden beide ondersteund. </p>
</div>
<div class="sect2">
<div class="titlepage"><div><div><h3 class="title">
<a name="laptops"></a>2.1.3. Laptops</h3></div></div></div>
<p>Vanuit technisch oogpunt zijn laptops gewone PC's en dus is alle informatie met betrekking tot PC's ook van toepassing op laptops. Tegenwoordig gaan installaties op laptops meestal vanzelf, zelfs voor zaken zoals het systeem in slaapstand brengen bij het sluiten van het deksel of laptopspecifieke hardwaretoetsen, zoals die voor het uitschakelen van wifi-interfaces (<span class="quote">“<span class="quote">vliegtuigmodus</span>”</span>). Desalniettemin gebruiken hardwareleveranciers soms gespecialiseerde of gepatenteerde hardware voor sommige laptopspecifieke functies waarvoor geen ondersteuning is. Om na te gaan of uw laptop goed functioneert met GNU/Linux, kunt u bijvoorbeeld de <a class="ulink" href="https://www.linux-laptop.net/" target="_top">Linux Laptoppagina's</a> raadplegen. </p>
</div>
<div class="sect2">
<div class="titlepage"><div><div><h3 class="title">
<a name="idm277"></a>2.1.4. Meerdere processoren</h3></div></div></div>
<p>Ondersteuning voor meerdere processoren — ook wel <span class="quote">“<span class="quote">symmetric multiprocessing</span>”</span> of SMP genoemd — is voor deze architectuur beschikbaar. Het standaard kernelimage van Debian 11 werd gecompileerd met ondersteuning voor <em class="firstterm">SMP-alternatives</em> (SMP-varianten). Dit houdt in dat de kernel het aantal processoren (of processorkernen) vaststelt en SMP automatisch uitschakelt op systemen met slechts één processor. </p>
<p>De aanwezigheid van meerdere processoren in een computer was oorspronkelijk slechts weggelegd voor serversystemen uit het topsegment, maar is de laatste jaren ongeveer overal een gewone zaak geworden met de introductie van de zogenaamde <span class="quote">“<span class="quote">multi-core</span>”</span>-processoren (multikernprocessoren). Deze hebben in één enkele fysieke chip twee of meer processoreenheden, die <span class="quote">“<span class="quote">cores</span>”</span> of kernen genoemd worden. </p>
</div>
<div class="sect2">
<div class="titlepage"><div><div><h3 class="title">
<a name="gfx"></a>2.1.5. Ondersteuning voor grafische hardware</h3></div></div></div>
<p>De ondersteuning van Debian voor grafische interfaces wordt bepaald door de onderliggende ondersteuning ervan in het X11-systeem van X.Org en in de kernel. Basale grafische weergave via de framebuffer wordt door de kernel geleverd, terwijl een desktopomgeving gebruik maakt van X11. Of geavanceerde functionaliteit van grafische kaarten, zoals 3D hardwareacceleratie of video met hardwareacceleratie beschikbaar is, hangt af van de grafische hardware die in het systeem gebruikt wordt en in sommige gevallen ook van het extra installeren van <span class="quote">“<span class="quote">firmware</span>”</span>-images (zie <a class="xref" href="ch02s02.html" title="2.2. Apparaten waarvoor firmware vereist is">Paragraaf 2.2, “Apparaten waarvoor firmware vereist is”</a>). </p>
<p>Op moderne pc's werkt een grafisch beeldscherm meestal vanzelf. Voor vrij veel hardware werkt 3D-acceleratie ook goed vanzelf, maar er is nog steeds hardware waarvoor binaire firmware-blobs nodig zijn om goed te werken. In sommige gevallen werd melding gemaakt van hardware waarvoor de installatie van extra firmware voor de grafische kaart zelfs vereist was om een basale grafische ondersteuning te bekomen. </p>
<p>Meer informatie over ondersteunde grafische hardware en aanwijsapparaten is te vinden op <a class="ulink" href="https://wiki.freedesktop.org/xorg/" target="_top">https://wiki.freedesktop.org/xorg/</a>. Debian 11 bevat versie 7.7 van X.Org. </p>
</div>
<div class="sect2">
<div class="titlepage"><div><div><h3 class="title">
<a name="network-cards"></a>2.1.6. Hardware voor verbinding met het netwerk</h3></div></div></div>
<p>Zowat elke netwerkkaart (NIC) die door de kernel Linux ondersteund wordt, zou ook moeten ondersteund worden door het installatiesysteem. Stuurprogramma's zouden normaal automatisch geladen moeten worden. <span class="phrase">Daaronder vallen de meeste PCI/PCI-Express-kaarten en de PCMCIA/Express-kaarten van laptops.</span>  </p>
<p>ISDN wordt ondersteund, maar niet tijdens de installatie. </p>
<div class="sect3">
<div class="titlepage"><div><div><h4 class="title">
<a name="nics-wireless"></a>2.1.6.1. Draadloze netwerkkaarten</h4></div></div></div>
<p>Ook draadloze netwerken worden over het algemeen ondersteund en een toenemend aantal draadloze adapters worden ondersteund door de officiële kernel Linux, hoewel voor vele ervan firmware geladen moet worden. </p>
<p>Indien er firmware nodig is, zal het installatieprogramma u vragen om die te laden. Zie <a class="xref" href="ch06s04.html" title="6.4. Ontbrekende firmware laden">Paragraaf 6.4, “Ontbrekende firmware laden”</a> voor gedetailleerde informatie over hoe u tijdens de installatie firmware kunt laden. </p>
<p>Draadloze NIC's die door de officiële kernel Linux niet ondersteund worden, kunt u over het algemeen wel onder Debian GNU/Linux laten functioneren, maar worden tijdens de installatie niet ondersteund. </p>
<p>Indien er een probleem is met het draadloos netwerkapparaat en er geen andere NIC beschikbaar is tijdens de installatie, kunt u Debian GNU/Linux nog steeds installeren met een image van een volledige installatie-CD of -DVD. Selecteer dan de optie om geen netwerk te configureren en installeer enkel de pakketten die op de CD/DVD beschikbaar zijn. Als de installatie voltooid is, kunt u dan (na het heropstarten van de computer) het stuurprogramma en de firmware installeren die u nodig heeft en uw netwerk handmatig configureren. </p>
<p>In sommige gevallen kan het stuurprogramma dat u nodig heeft niet als Debian-pallet beschikbaar zijn. U zult dan moeten nagaan of er op internet broncode beschikbaar is en er zelf het stuurprogramma mee compileren. Hoe u dit moet doen valt buiten het bestek van deze handleiding. <span class="phrase">Indien er geen Linuxstuurprogramma beschikbaar is, is uw laatste toevlucht het pakket <code class="classname">ndiswrapper</code>, dat u toelaat om een Windowsstuurprogramma te gebruiken.</span> </p>
</div>
</div>
<div class="sect2">
<div class="titlepage"><div><div><h3 class="title">
<a name="braille-displays"></a>2.1.7. Brailleleesregels</h3></div></div></div>
<p>De ondersteuning voor brailleleesregels wordt bepaald door de onderliggende ondersteuning die men in <code class="classname">brltty</code> aantreft. De meeste leesregels werken onder <code class="classname">brltty</code> en kunnen ofwel via een seriële poort, via USB of via bluetooth verbonden zijn. Meer informatie over ondersteunde braille-apparaten vindt u op de <a class="ulink" href="https://brltty.app/" target="_top"><code class="classname">brltty</code>-website</a>. Debian GNU/Linux 11 bevat <code class="classname">brltty</code> versie 6.3. </p>
</div>
<div class="sect2">
<div class="titlepage"><div><div><h3 class="title">
<a name="hardware-speech-synthesis"></a>2.1.8. Spraaksynthesehardware</h3></div></div></div>
<p>De ondersteuning voor spraaksynthese-hardwareapparaten wordt bepaald door de onderliggende ondersteuning die men aantreft in <code class="classname">speakup</code>. <code class="classname">speakup</code> ondersteunt enkel geïntegreerde borden en externe apparaten die aangekoppeld zijn aan een seriële poort (er worden geen adapters ondersteund van het type USB, serieel-naar-USB of PCI). Meer informatie over ondersteunde spraaksynthese-hardwareapparaten vindt u op de <a class="ulink" href="http://www.linux-speakup.org/" target="_top"><code class="classname">speakup</code>-website</a>. Debian GNU/Linux 11 bevat <code class="classname">speakup</code> versie 3.1.6. </p>
</div>
<div class="sect2">
<div class="titlepage"><div><div><h3 class="title">
<a name="supported-peripherals"></a>2.1.9. Randapparatuur en andere hardware</h3></div></div></div>
<p>Linux ondersteunt een grote variëteit van hardware-apparaten, zoals muizen, printers, scanners, PCMCIA/CardBus/ExpressCard- en USB-apparaten. Maar de meeste van deze apparaten heeft u tijdens de installatie van het systeem niet nodig. </p>
<p>USB-hardware werkt over het algemeen goed. Op sommige heel oude PC-systemen kunnen sommige USB-toetsenborden bijkomende configuratie vragen (zie <a class="xref" href="ch03s06.html#hardware-issues" title="3.6.6. Aandachtspunten in verband met apparatuur">Paragraaf 3.6.6, “Aandachtspunten in verband met apparatuur”</a>). Op moderne PC's werken USB-toetsenborden en -muizen zonder dat ze specifieke configuratie vereisen. </p>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch02.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch02.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch02s02.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">Hoofdstuk 2. Systeemvereisten </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> 2.2. Apparaten waarvoor firmware vereist is</td>
</tr>
</table>
</div>
</body>
</html>
