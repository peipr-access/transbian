<html>
<head>
<meta http-equiv="Content-Type" content="text/html; charset=UTF-8">
<title>3.3. Benodigde informatie</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch03.html" title="Hoofdstuk 3. Vooraleer u Debian GNU/Linux installeert">
<link rel="prev" href="ch03s02.html" title="3.2. Maak een reservekopie van uw bestaande gegevens!">
<link rel="next" href="ch03s04.html" title="3.4. Voldoen aan de minimale vereisten op het gebied van hardware">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">3.3. Benodigde informatie</th></tr>
<tr>
<td width="20%" align="left">
<a accesskey="p" href="ch03s02.html"><img src="images/prev.png" alt="Terug"></a> </td>
<th width="60%" align="center">Hoofdstuk 3. Vooraleer u Debian GNU/Linux installeert</th>
<td width="20%" align="right"> <a accesskey="n" href="ch03s04.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="needed-info"></a>3.3. Benodigde informatie</h2></div></div></div>
<div class="sect2">
<div class="titlepage"><div><div><h3 class="title">
<a name="idm463"></a>3.3.1. Documentatie</h3></div></div></div>
<div class="sect3">
<div class="titlepage"><div><div><h4 class="title">
<a name="idm465"></a>3.3.1.1. Installatiehandleiding</h4></div></div></div>
<p>Het document dat u nu aan het lezen bent, als gewoon ASCII tekstbestand of in HTML- of PDF-formaat. </p>
<div class="itemizedlist"><ul class="itemizedlist" type="disc">
<li class="listitem"><p>
<a class="ulink" href="install.nl.txt" target="_top">install.nl.txt</a>
</p></li>
<li class="listitem"><p>
<a class="ulink" href="install.nl.html" target="_top">install.nl.html</a>
</p></li>
<li class="listitem"><p>
<a class="ulink" href="install.nl.pdf" target="_top">install.nl.pdf</a>
</p></li>
</ul></div>
</div>
<div class="sect3">
<div class="titlepage"><div><div><h4 class="title">
<a name="idm478"></a>3.3.1.2. Documentatie over de hardware</h4></div></div></div>
<p>Die bevat vaak nuttige informatie over het instellen en gebruiken van die hardware. </p>
<div class="itemizedlist"><ul class="itemizedlist" type="disc"><li class="listitem"><p>

<a class="ulink" href="http://wiki.debian.org/Hardware" target="_top">De hardware-pagina van Debian Wiki</a>

</p></li></ul></div>
</div>
</div>
<div class="sect2">
<div class="titlepage"><div><div><h3 class="title">
<a name="fsohi"></a>3.3.2. Informatiebronnen over hardware vinden</h3></div></div></div>
<p>In veel gevallen zal het installatieprogramma in staat zijn automatisch uw hardware te herkennen. Maar om op alles voorbereid te zijn, raden we u aan om uzelf vertrouwd te maken met uw hardware voor u met de installatie begint. </p>
<p>Informatie over hardware kan gevonden worden via: </p>
<div class="itemizedlist"><ul class="itemizedlist" type="disc">
<li class="listitem"><p>De handleidingen die meegeleverd worden met elk hardware-onderdeel. </p></li>
<li class="listitem"><p>De configuratieschermen van het BIOS/UEFI op uw computer. U krijgt deze schermen te zien als u bij het opstarten van de computer een toetsencombinatie indrukt. Kijk in uw handleiding welke combinatie u moet gebruiken. Vaak is het de <span class="keycap"><strong>Delete</strong></span>-toets of de <span class="keycap"><strong>F2</strong></span>-toets, maar sommige fabrikanten gebruiken een andere toets of toetsencombinatie. Gewoonlijk krijgt u bij het opstarten van de computer een mededeling die zegt welke toets u moet indrukken om het instellingenscherm te openen. </p></li>
<li class="listitem"><p>De verpakkingsdozen van de verschillende hardware-onderdelen. </p></li>
<li class="listitem"><p>Het Systeem-venster in het Configuratiescherm (Control Panel) van Windows. </p></li>
<li class="listitem"><p>Systeemcommando's en -gereedschappen van andere besturingssystemen, waaronder programma's voor bestandsbeheer. Deze informatiebron is vooral handig om informatie te verkrijgen over RAM-geheugen en opslaggeheugen van de harde schijf. </p></li>
<li class="listitem"><p>Uw systeembeheerder of Internetprovider (ISP). Bij deze informatiebronnen kunt u de instellingen opvragen die u voor uw netwerkverbinding en uw e-mail moet gebruiken. </p></li>
</ul></div>
<p>

</p>
<div class="table">
<a name="idm505"></a><p class="title"><b>Tabel 3.1. Voor een installatie nuttige informatie over hardware</b></p>
<div class="table-contents"><table class="table" summary="Voor een installatie nuttige informatie over hardware" border="1">
<colgroup>
<col>
<col>
</colgroup>
<thead><tr>
<th>Hardware</th>
<th>Informatie die u nodig kunt hebben</th>
</tr></thead>
<tbody>
<tr>
<td rowspan="6">Harde schijven</td>
<td>Hoeveel u er heeft.</td>
</tr>
<tr><td>Hun volgorde op het systeem.</td></tr>
<tr><td>Of ze van het type IDE (ook wel aangeduid met PATA), SATA of SCSI zijn.</td></tr>
<tr><td>Beschikbare vrije ruimte.</td></tr>
<tr><td>Partities.</td></tr>
<tr><td>Partities waarop andere besturingssystemen geïnstalleerd zijn.</td></tr>
<tr>
<td>Netwerk-interfaces</td>
<td>Type/model van de beschikbare netwerk-interfaces.</td>
</tr>
<tr>
<td>Printer</td>
<td>Model en fabrikant.</td>
</tr>
<tr>
<td>Grafische kaart</td>
<td>Type/model en fabrikant</td>
</tr>
</tbody>
</table></div>
</div>
<p><br class="table-break">

</p>
</div>
<div class="sect2">
<div class="titlepage"><div><div><h3 class="title">
<a name="idm535"></a>3.3.3. Compatibiliteit van de hardware</h3></div></div></div>
<p>Veel producten werken probleemloos onder Linux. Daarenboven verbetert de ondersteuning van hardware in Linux nog dagelijks. Toch werkt Linux nog niet met evenveel verschillende types hardware als sommige andere besturingssystemen. </p>
<p>Stuurprogramma's in Linux zijn in de meeste gevallen niet geschreven voor een bepaald <span class="quote">“<span class="quote">product</span>”</span> of <span class="quote">“<span class="quote">merk</span>”</span> van een specifieke fabrikant, maar voor een bepaalde hardware/chipset. Veel ogenschijnlijk verschillende producten/merken zijn op hetzelfde hardwaredesign gebaseerd. Het is niet ongewoon dat fabrikanten van chips zogenaamde <span class="quote">“<span class="quote">referentiedesigns</span>”</span> ter beschikking stellen voor producten die op hun chips gebaseerd zijn. Die worden dan gebruikt door verschillende fabrikanten van apparatuur die ze onder veel verschillende product- en merknamen verkopen. </p>
<p>Dit heeft voor- en nadelen. Een voordeel is dat een stuurprogramma voor een chipset werkt voor veel verschillende producten van diverse fabrikanten zolang die producten op dezelfde chipset gebaseerd zijn. Het nadeel is dat het niet altijd gemakkelijk is om precies vast te stellen welke chipset gebruikt werd in een bepaald product/merk. Fabrikanten van apparatuur wijzigen jammer genoeg soms de hardwarebasis van hun product zonder dat ze de productnaam of minstens het versienummer aanpassen. Wanneer men twee exemplaren heeft met dezelfde product/merk-naam die men op een verschillend moment aangekocht heeft, is het daardoor soms mogelijk dat ze blijken op verschillende chipsets gebaseerd te zijn en om die reden twee verschillende stuurprogramma's nodig hebben of dat voor een van hen zelfs helemaal geen stuurprogramma voorhanden is. </p>
<p>Een goede manier om uit te zoeken op welke chipset USB- en PCI/PCI-Express/ExpressCard-apparaten gebaseerd zijn, is te gaan kijken naar hun apparaat-ID. Alle USB/PCI/PCI-Express/ExpressCard-apparaten hebben een zogenaamd <span class="quote">“<span class="quote">leveranciers</span>”</span>-ID en <span class="quote">“<span class="quote">product</span>”</span>-ID en de combinatie van beide is meestal identiek voor alle producten die op dezelfde chipset gebaseerd zijn. </p>
<p>Op Linuxsystemen kunt u deze ID's zien met het commando <span class="command"><strong>lsusb</strong></span> voor USB-apparaten en het commando <span class="command"><strong>lspci -nn</strong></span> voor PCI/PCI-Express/ExpressCard-apparaten. Het leveranciers- en het product-ID worden meestal weergegeven in de vorm van twee hexadecimale getallen met daartussenin een dubbele punt, zoals bijvoorbeeld <span class="quote">“<span class="quote">1d6b:0001</span>”</span>. </p>
<p>Een voorbeeld van uitvoer van het commando <span class="command"><strong>lsusb</strong></span> is: <span class="quote">“<span class="quote">Bus 001 Device 001: ID 1d6b:0002 Linux Foundation 2.0 root hub</span>”</span>, waarbij 1d6b het leveranciers-ID is en 0002 het product-ID. </p>
<p>Een voorbeeld van uitvoer van het commando <span class="command"><strong>lspci -nn</strong></span> voor een ethernetkaart is: <span class="quote">“<span class="quote">03:00.0 Ethernet controller [0200]: Realtek Semiconductor Co., Ltd. RTL8111/8168B PCI Express Gigabit Ethernet controller [10ec:8168] (rev 06)</span>”</span>. De ID's worden vermeld binnen de meest rechtse rechte haakjes. In dit voorbeeld is 10ec het leveranciers-ID en 8168 het product-ID. </p>
<p>Nog een ander voorbeeld is de volgende mogelijke uitvoer voor een grafische kaart: <span class="quote">“<span class="quote">04:00.0 VGA compatible controller [0300]: Advanced Micro Devices [AMD] nee ATI RV710 [Radeon HD 4350] [1002:954f]</span>”</span>. </p>
<p>Op Windowssystemen zijn de ID's van een apparaat terug te vinden in het apparaatbeheer van Windows onder het tabblad <span class="quote">“<span class="quote">details</span>”</span>, waarbij het leveranciers-ID voorafgegaan wordt door VEN_ (van vendor ID) en het product-ID door DEV_ (van device ID). Op systemen met Windows 7 moet u de eigenschap <span class="quote">“<span class="quote">Hardware-ID's</span>”</span> selecteren in het details-tabblad van het apparaatbeheer om de ID's effectief te zien te krijgen, vermits ze standaard niet getoond worden. </p>
<p>Als u op het internet zoekt met het leveranciers/product-ID samen met de zoektermen <span class="quote">“<span class="quote">Linux</span>”</span> en <span class="quote">“<span class="quote">driver</span>”</span> (stuurprogramma), kunt u vaak informatie vinden over hoe het gesteld is met de eventuele ondersteuning door een stuurprogramma van een bepaalde chipset. Indien een zoekopdracht met het leveranciers/product-ID geen bruikbare resultaten oplevert, kan een zoekopdracht met de codenaam van de chip, die ook vaak weergegeven wordt door de commando's lsusb en lspci (<span class="quote">“<span class="quote">RTL8111</span>”</span>/<span class="quote">“<span class="quote">RTL8168B</span>”</span> in het voorbeeld van de netwerkkaarten <span class="quote">“<span class="quote">RV710</span>”</span> in het voorbeeld van de grafische kaart), soms helpen. </p>
<div class="sect3">
<div class="titlepage"><div><div><h4 class="title">
<a name="idm567"></a>3.3.3.1. De compatibiliteit van hardware testen met een live-systeem</h4></div></div></div>
<p>Debian GNU/Linux bestaat voor bepaalde architecturen ook onder de vorm van een zogenaamd <span class="quote">“<span class="quote">live-systeem</span>”</span>. Een live-systeem is een voorgeconfigureerd en gecomprimeerd systeem dat klaar voor gebruik is en opgestart en gebruikt kan worden vanaf een alleen-lezen medium, zoals een CD of een DVD. Een standaardgebruik ervan brengt geen enkele permanente wijziging aan op uw computer. U kunt in het live-systeem gebruikersinstellingen wijzigen en bijkomende programma's installeren, maar dit alles speelt zich alleen maar af in het RAM-geheugen van de computer. Dit houdt in dat als u de computer afzet en het live-systeem opnieuw opstart, alles teruggeplaatst is op zijn standaardinstellingen. Indien u wilt nagaan of uw hardware ondersteund wordt door Debian GNU/Linux, is de eenvoudigste manier om dit te doen er een Debian live-systeem op uitproberen. </p>
<p>Aan het gebruik van een live-systeem zijn ook enkele beperkingen verbonden. De eerste heeft te maken met het feit dat alle wijzigingen die u in het live-systeem aanbrengt, bewaard moeten worden in het RAM-geheugen van uw computer. Daardoor kan het installeren van bijkomende grote softwarepakketten mislukken ten gevolge van een gebrek aan geheugen. Een andere beperking in verband met het testen van de compatibiliteit van hardware is dat het officiële live-systeem van Debian GNU/Linux enkel vrije componenten bevat, wat inhoudt dat het geen niet-vrije firmwarebestanden bevat. Dergelijke niet-vrije pakketten kunnen binnen het systeem uiteraard handmatig geïnstalleerd worden, maar er is geen automatische detectie aanwezig van de vereiste firmwarebestanden zoals dat in <code class="classname">debian-installer</code> wel het geval is. De installatie van niet-vrije componenten moet dus handmatig gebeuren als ze nodig zijn. </p>
<p>Informatie over de beschikbare varianten van Debian live-images is te vinden op de <a class="ulink" href="https://www.debian.org/CD/live/" target="_top">webpagina over Debian Live Images</a>. </p>
</div>
</div>
<div class="sect2">
<div class="titlepage"><div><div><h3 class="title">
<a name="idm575"></a>3.3.4. Netwerkinstellingen</h3></div></div></div>
<p>Indien uw computer verbonden is met een vast netwerk (dus een ethernet- of gelijkaardige verbinding — geen inbel/PPP-verbinding) dat beheerd wordt door iemand anders, moet u bij uw netwerkbeheerder naar de volgende informatie vragen: </p>
<div class="itemizedlist"><ul class="itemizedlist" type="disc">
<li class="listitem"><p>Uw computernaam (host name - mogelijk mag u die zelf bepalen). </p></li>
<li class="listitem"><p>De domeinnaam van uw netwerk. </p></li>
<li class="listitem"><p>Het IP-adres van uw computer. </p></li>
<li class="listitem"><p>Het voor uw netwerk te gebruiken netwerkmasker. </p></li>
<li class="listitem"><p>Het IP-adres van het standaard gateway-systeem waarnaartoe u moet routeren (d.w.z. waarlangs u toegang kunt krijgen tot andere netwerken, waaronder het Internet) indien uw netwerk een gateway <span class="emphasis"><em>heeft</em></span>. </p></li>
<li class="listitem"><p>Het systeem op uw netwerk dat u moet gebruiken als DNS-server (Domain Name Service - dienst voor domeinnamen). </p></li>
</ul></div>
<p>

</p>
<p>Indien het netwerk waarmee u verbonden bent, DHCP (Dynamic Host Configuration Protocol - protocol voor dynamische hostconfiguratie) gebruikt om uw netwerkinstellingen te configureren, heeft u deze informatie niet nodig, aangezien de DHCP-server deze rechtstreeks aan uw computer zal overmaken tijdens het installatieproces. </p>
<p>Indien u toegang heeft tot het internet via DSL of via een kabelmodem (d.w.z. via het kabelnetwerk van de TV) en een router heeft (vaak voorgeconfigureerd geleverd door uw telefoon- of kabelmaatschappij) die instaat voor de verbinding met het netwerk, is DHCP gewoonlijk standaard aanwezig. </p>
<p>U kunt de volgende vuistregel gebruiken: indien u in uw thuisnetwerk een Windowssysteem gebruikt en daarvoor niet handmatig netwerkinstellingen heeft moeten configureren om toegang te hebben tot het internet, dan zal ook in Debian GNU/Linux het configureren van de toegang tot het netwerk automatisch gebeuren. </p>
<p>Indien een WLAN/WiFi-netwerk (draadloos netwerk) gebruikt, moet u het volgende te weten komen: </p>
<div class="itemizedlist"><ul class="itemizedlist" type="disc">
<li class="listitem"><p>Het ESSID (<span class="quote">“<span class="quote">netwerknaam</span>”</span>) van uw draadloos netwerk. </p></li>
<li class="listitem"><p>De WEP- of WPA/WPA2-beveiligingssleutel om toegang te hebben tot het netwerk (als dit van toepassing is). </p></li>
</ul></div>
<p>

</p>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch03s02.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch03.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch03s04.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">3.2. Maak een reservekopie van uw bestaande gegevens! </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> 3.4. Voldoen aan de minimale vereisten op het gebied van hardware</td>
</tr>
</table>
</div>
</body>
</html>
