<html>
<head>
<meta http-equiv="Content-Type" content="text/html; charset=UTF-8">
<title>D.5. Debian GNU/Linux installeren met PPP over Ethernet (PPPoE)</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="apd.html" title="Bijlage D. Varia">
<link rel="prev" href="apds04.html" title="D.4. Debian GNU/Linux installeren met het Parallel Line Internet Protocol (PLIP)">
<link rel="next" href="ape.html" title="Bijlage E. Administrivia">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">D.5. Debian GNU/Linux installeren met PPP over Ethernet (PPPoE)</th></tr>
<tr>
<td width="20%" align="left">
<a accesskey="p" href="apds04.html"><img src="images/prev.png" alt="Terug"></a> </td>
<th width="60%" align="center">Bijlage D. Varia</th>
<td width="20%" align="right"> <a accesskey="n" href="ape.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="pppoe"></a>D.5. Debian GNU/Linux installeren met PPP over Ethernet (PPPoE)</h2></div></div></div>
<p>In sommige landen is PPP over Ethernet (PPPoE) een gebruikelijk protocol voor de breedbandverbinding (ADSL of kabel) met de aanbieder van internetdiensten (ISP). Een netwerkverbinding opzetten met PPPoE wordt standaard niet ondersteund in het installatiesysteem, maar ze kan heel eenvoudig tot stand gebracht worden. In dit onderdeel leggen we uit hoe. </p>
<p>De PPPoE-verbinding die tijdens de installatie opgezet wordt zal ook na het heropstarten van het geïnstalleerde systeem, beschikbaar zijn (zie <a class="xref" href="ch07.html" title="Hoofdstuk 7. De computer opstarten met uw nieuwe Debian systeem">Hoofdstuk 7, <i>De computer opstarten met uw nieuwe Debian systeem</i></a>). </p>
<p>Om de mogelijkheid te hebben om tijdens de installatie PPPoE in te stellen en te gebruiken, zult u de installatie moeten uitvoeren met een van de beschikbare CD/DVD-images. In de andere installatiemethodes (bijv. netboot) wordt dit niet ondersteund. </p>
<p>Het uitvoeren van de installatie over PPPoE verloopt grotendeels gelijk elke andere installatie. In de volgende stappen leggen we de verschillen uit. </p>
<div class="itemizedlist"><ul class="itemizedlist" type="disc">
<li class="listitem"><p>Start het installatiesysteem op met de opstartparameter <strong class="userinput"><code>modules=ppp-udeb</code></strong><a href="#ftn.idm4672" class="footnote" name="idm4672"><sup class="footnote">[25]</sup></a>. Dit garandeert dat de component die instaat voor het opzetten van PPPoE (<code class="classname">ppp-udeb</code>) automatisch geladen en opgestart wordt. </p></li>
<li class="listitem"><p>Volg de gewone eerste stappen van de installatie (selecteren van taal, land en toetsenbord, het laden van bijkomende componenten van het installatiesysteem<a href="#ftn.idm4678" class="footnote" name="idm4678"><sup class="footnote">[26]</sup></a>). </p></li>
<li class="listitem"><p>De volgende stap is de detectie van netwerkhardware om eventuele ethernetkaarten op het systeem te identificeren. </p></li>
<li class="listitem">
<p>Daarna wordt met het eigenlijke opzetten van PPPoE begonnen. Het installatiesysteem zal alle gedetecteerde ethernetkaarten afzoeken in een poging om een PPPoE-concentrator (een servertype dat PPPoE-verbindingen afhandelt) te vinden. </p>
<p>Het is mogelijk dat bij de eerste poging de concentrator niet gevonden wordt. Dit kan sporadisch gebeuren op trage of zwaar belaste netwerken of met ondeugdelijke servers. In de meeste gevallen is een tweede poging om de concentrator te detecteren wel succesvol. Om opnieuw te proberen moet u in het hoofdmenu van het installatiesysteem <span class="guimenuitem">Een PPPoE-verbinding configureren en starten</span> selecteren. </p>
</li>
<li class="listitem"><p>Nadat een concentrator gevonden werd, zal de gebruiker gevraagd worden om de aanmeldinformatie in te typen (de gebruikersnaam en het wachtwoord voor PPPoE). </p></li>
<li class="listitem"><p>Op dit punt zal het installatiesysteem de verstrekte informatie gebruiken om de PPPoE-verbinding op te zetten. Indien de juiste informatie verstrekt werd, zou de PPPoE-verbinding geconfigureerd moeten worden en zou het installatiesysteem in staat moeten zijn ze te gebruiken om de verbinding met het internet te maken en over die verbinding pakketten op te halen (als dat nodig is). Is de aanmeldinformatie niet correct of trad er een fout op, dan zal het installatiesysteem stoppen, maar u kunt een nieuwe configuratiepoging ondernemen door het menu-item <span class="guimenuitem">Een PPPoE-verbinding configureren en starten</span> te selecteren. </p></li>
</ul></div>
<div class="footnotes">
<br><hr width="100" align="left">
<div id="ftn.idm4672" class="footnote"><p><a href="#idm4672" class="para"><sup class="para">[25] </sup></a> Zie <a class="xref" href="ch05s01.html#boot-screen" title="5.1.7. Het opstartscherm">Paragraaf 5.1.7, “Het opstartscherm”</a> voor informatie over hoe u een opstartparameter toevoegt. </p></div>
<div id="ftn.idm4678" class="footnote"><p><a href="#idm4678" class="para"><sup class="para">[26] </sup></a> De component <code class="classname">ppp-udeb</code> wordt in deze stap als een van de bijkomende componenten geladen. Indien u de installatie wilt uitvoeren met 'medium' of 'low' als prioriteit (gemiddelde of lage prioriteit), kunt u ook zelf handmatig de <code class="classname">ppp-udeb</code> selecteren in plaats van de <span class="quote">“<span class="quote">modules</span>”</span>-parameter op te geven aan de opstartprompt. </p></div>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="apds04.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="apd.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ape.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">D.4. Debian GNU/Linux installeren met het Parallel Line Internet Protocol (PLIP) </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> Bijlage E. Administrivia</td>
</tr>
</table>
</div>
</body>
</html>
