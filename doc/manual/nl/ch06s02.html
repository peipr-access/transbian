<html>
<head>
<meta http-equiv="Content-Type" content="text/html; charset=UTF-8">
<title>6.2. Voorstelling van de componenten</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch06.html" title="Hoofdstuk 6. Het Debian installatiesysteem gebruiken">
<link rel="prev" href="ch06s01.html" title="6.1. Hoe het installatiesysteem werkt">
<link rel="next" href="ch06s03.html" title="6.3. Individuele componenten gebruiken">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">6.2. Voorstelling van de componenten</th></tr>
<tr>
<td width="20%" align="left">
<a accesskey="p" href="ch06s01.html"><img src="images/prev.png" alt="Terug"></a> </td>
<th width="60%" align="center">Hoofdstuk 6. Het Debian installatiesysteem gebruiken</th>
<td width="20%" align="right"> <a accesskey="n" href="ch06s03.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="modules-list"></a>6.2. Voorstelling van de componenten</h2></div></div></div>
<p>Hieronder vindt u een lijst van de componenten van het installatiesysteem met een korte beschrijving van het doel van elke component. Details over het gebruik van een specifieke component staan in <a class="xref" href="ch06s03.html" title="6.3. Individuele componenten gebruiken">Paragraaf 6.3, “Individuele componenten gebruiken”</a>. </p>
<div class="variablelist"><dl class="variablelist">
<dt><span class="term">main-menu</span></dt>
<dd>
<p>De component 'main-menu' (hoofdmenu) toont tijdens de installatie aan de gebruiker de lijst met componenten en start een component wanneer deze geselecteerd wordt. De vragen van het hoofdmenu hebben medium (gemiddeld) als prioriteit. Dit betekent dat u het menu niet zult zien als u bij de installatie de prioriteit heeft ingesteld op high (hoog) of critical (kritiek) (high is de standaardwaarde). Indien er echter een fout optreedt waarvoor uw interventie nodig is, zal de prioriteit die vragen moeten hebben vooraleer ze gesteld worden, tijdelijk worden verlaagd om u in de gelegenheid te stellen het probleem op te lossen en in dat geval kan dus het menu alsnog verschijnen. </p>
<p>U kunt het hoofdmenu bereiken door herhaaldelijk de knop <span class="guibutton">Terug</span> te selecteren, waardoor u stapsgewijs teruggaat uit de op dat moment actieve component. </p>
</dd>
<dt><span class="term">localechooser</span></dt>
<dd><p>Stelt de gebruiker in staat om lokalisatie-opties te selecteren voor de installatie en het geïnstalleerde systeem: taal, land en taalgebied (locale). Het installatiesysteem zal meldingen weergeven in de gekozen taal, tenzij de vertaling voor die taal niet compleet is. In dat geval kunnen sommige meldingen in het Engels zijn. </p></dd>
<dt><span class="term">console-setup</span></dt>
<dd><p>Toont een lijst van toetsenborden (toetsenbordindelingen) waaruit de gebruiker het model kan kiezen dat overeenkomt met het zijne. </p></dd>
<dt><span class="term">hw-detect</span></dt>
<dd><p>Detecteert automatisch de meeste hardware in het systeem, inclusief netwerkkaarten, harde schijven en PCMCIA. </p></dd>
<dt><span class="term">cdrom-detect</span></dt>
<dd><p>Zoekt een Debian installatiemedium en koppelt dit aan. </p></dd>
<dt><span class="term">netcfg</span></dt>
<dd><p>Configureert de netwerkverbindingen van de computer zodat die via het internet kan communiceren. </p></dd>
<dt><span class="term">iso-scan</span></dt>
<dd><p>Zoekt op harde schijven naar ISO-images (<code class="filename">.iso</code>-bestanden). </p></dd>
<dt><span class="term">choose-mirror</span></dt>
<dd><p>Toont een overzicht van spiegelservers die het archief van Debian aanbieden. De gebruiker kan hier kiezen uit welke bron de pakketten voor de installatie opgehaald worden. </p></dd>
<dt><span class="term">cdrom-checker</span></dt>
<dd><p>Controleert de integriteit van installatiemedia. Op die manier kan een gebruiker zeker zijn dat het installatie-image niet beschadigd is. </p></dd>
<dt><span class="term">lowmem</span></dt>
<dd><p>De component 'lowmem' probeert systemen met een beperkt werkgeheugen te detecteren en past vervolgens verschillende trucs toe om niet strict noodzakelijke onderdelen van <code class="classname">debian-installer</code> uit het werkgeheugen te verwijderen (ten koste van enige functionaliteit). </p></dd>
<dt><span class="term">anna</span></dt>
<dd><p>Het acroniem 'anna' staat voor "Anna's Not Nearly APT" (Anna is nog lang APT niet). Installeert pakketten die zijn opgehaald vanaf de gekozen spiegelserver of installatiemedia. </p></dd>
<dt><span class="term">user-setup</span></dt>
<dd><p>Stelt het wachtwoord in voor 'root' (wat de gebruikersnaam van de systeembeheerder is) en creëert een normale gebruiker. </p></dd>
<dt><span class="term">clock-setup</span></dt>
<dd><p>Zet de interne systeemklok juist en bepaalt of die al dan niet op de gecoördineerde wereldtijd (UTC) ingesteld moet staan. </p></dd>
<dt><span class="term">tzsetup</span></dt>
<dd><p>Selecteert de tijdzone op basis van de eerder geselecteerde locatie. </p></dd>
<dt><span class="term">partman</span></dt>
<dd><p>Stelt de gebruiker in staat om de met het systeem verbonden schijven in te delen, om op de geselecteerde partities bestandssystemen te creëren en om deze aan te koppelen aan de aankoppelpunten. Bovendien biedt 'partman' interessante functionaliteit zoals volledig geautomatiseerde schijfindeling en LVM-ondersteuning. Dit is het schijfindelingsgereedschap waaraan Debian de voorkeur geeft. </p></dd>
<dt><span class="term">partitioner</span></dt>
<dd><p>Stelt de gebruiker in staat om de met het systeem verbonden schijven in te delen. Er wordt een schijfindelingsprogramma gekozen dat past bij de architectuur van uw computer. </p></dd>
<dt><span class="term">partconf</span></dt>
<dd><p>Toont een overzicht van de partities en creëert bestandssystemen op de geselecteerde partities volgens de instructies van de gebruiker. </p></dd>
<dt><span class="term">partman-lvm</span></dt>
<dd><p>Helpt de gebruiker met het configureren van de <em class="firstterm">LVM</em> (Logical Volume Manager), het systeem dat logische volumes beheert. </p></dd>
<dt><span class="term">partman-md</span></dt>
<dd><p>Stelt de gebruiker in staat om een Software <em class="firstterm">RAID</em> (Redundant Array of Inexpensive Disks) te configureren. Een software RAID is veelal beter dan de goedkope (semi-hardwarematige) IDE-stuurapparaten voor RAID die op sommige nieuwere moederborden voorkomen. </p></dd>
<dt><span class="term">base-installer</span></dt>
<dd><p>Installeert de meest basale set pakketten die het mogelijk maakt om de computer onder Debian GNU/Linux te laten functioneren, nadat hij opnieuw opgestart werd. </p></dd>
<dt><span class="term">apt-setup</span></dt>
<dd><p>Verzorgt de configuratie van apt. Dit gebeurt grotendeels automatisch op basis van de media die voor het installatiesysteem gebruikt worden. </p></dd>
<dt><span class="term">pkgsel</span></dt>
<dd><p>Maakt gebruik van <code class="classname">tasksel</code> voor de selecte en de installatie van extra software. </p></dd>
<dt><span class="term">os-prober</span></dt>
<dd><p>Zoekt naar reeds op de computer aanwezige besturingssystemen en geeft deze informatie door aan de component 'bootloader-installer', die u in de mogelijkheid kan stellen om gevonden besturingssystemen toe te voegen aan het startmenu van de bootloader. Op deze manier kan de gebruiker tijdens het opstarten van de computer op een eenvoudige manier kiezen welk besturingssysteem moet worden gestart. </p></dd>
<dt><span class="term">bootloader-installer</span></dt>
<dd><p>De verschillende programma's voor het installeren van een 'bootloader' (bootloader), installeren allemaal een bootloaderprogramma op de harde schijf. Een dergelijk programma is noodzakelijk om de computer te laten opstarten met Linux zonder een USB-stick of CD te gebruiken. Veel bootloaders bieden de gebruiker de mogelijkheid om telkens wanneer de computer wordt opgestart te kiezen welk van de verschillende besturingssystemen gebruikt moet worden. </p></dd>
<dt><span class="term">shell</span></dt>
<dd><p>Stelt de gebruiker in staat vanuit het menu of op de tweede console een shell te starten. </p></dd>
<dt><span class="term">save-logs</span></dt>
<dd><p>Stelt de gebruiker in staat om informatie op een USB-stick, via het netwerk, op harde schijf of op een ander medium op te slaan wanneer zich problemen voordoen. Hiermee kan later een nauwkeurig verslag van problemen met het installatiesysteem worden gestuurd aan de ontwikkelaars van Debian. </p></dd>
</dl></div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch06s01.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch06.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch06s03.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">6.1. Hoe het installatiesysteem werkt </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> 6.3. Individuele componenten gebruiken</td>
</tr>
</table>
</div>
</body>
</html>
