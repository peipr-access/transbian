<html>
<head>
<meta http-equiv="Content-Type" content="text/html; charset=UTF-8">
<title>4.5. Bestanden klaarmaken om over het netwerk op te starten met TFTP</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="ch04.html" title="Hoofdstuk 4. Media met het installatiesysteem verkrijgen">
<link rel="prev" href="ch04s04.html" title="4.4. Bestanden voorbereiden om vanaf een harde schijf op te starten">
<link rel="next" href="ch04s06.html" title="4.6. Automatische installatie">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">4.5. Bestanden klaarmaken om over het netwerk op te starten met TFTP</th></tr>
<tr>
<td width="20%" align="left">
<a accesskey="p" href="ch04s04.html"><img src="images/prev.png" alt="Terug"></a> </td>
<th width="60%" align="center">Hoofdstuk 4. Media met het installatiesysteem verkrijgen</th>
<td width="20%" align="right"> <a accesskey="n" href="ch04s06.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="install-tftp"></a>4.5. Bestanden klaarmaken om over het netwerk op te starten met TFTP</h2></div></div></div>
<p>Indien uw machine verbonden is met een lokaal netwerk, kunt u ze misschien over het netwerk vanaf een andere machine laten opstarten met TFTP. Indien u van plan bent het installatiesysteem op te starten vanaf een andere machine, moeten de opstartbestanden op een specifieke plaats op die machine geplaatst worden en moet die machine geconfigureerd worden om het opstarten van specifiek uw machine te ondersteunen. </p>
<p>U moet een TFTP-server opzetten en voor veel machines een DHCP-server<span class="phrase"> of een BOOTP-server</span>. </p>
<p> <span class="phrase">BOOTP is een IP-protocol dat een computer zijn IP-adres geeft en hem zegt waar op het netwerk hij een opstart-image kan krijgen.</span> Het DHCP (Dynamic Host Configuration Protocol) is een meer flexibele en neerwaarts compatibele uitbreiding van BOOTP. Sommige systemen kunnen enkel via DHCP geconfigureerd worden. </p>
<p>Het Trivial File Transfer Protocol (TFTP) wordt gebruikt om het opstart-image aan te leveren aan de cliënt. In theorie kan elke server op gelijk welk platform die in staat is om deze protocollen te gebruiken, gebruikt worden. In de voorbeelden in dit gedeelte zullen we de commando's demonstreren voor SunOS 4.x, SunOS 5.x (ook Solaris genoemd) en GNU/Linux. </p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Opmerking]" src="images/note.png"></td>
<th align="left">Opmerking</th>
</tr>
<tr><td align="left" valign="top"><p>Voor een Debian GNU/Linux-server bevelen we <code class="classname">tftpd-hpa</code> aan. Het werd geschreven door de auteur die ook de bootloader <code class="classname">syslinux</code> schreef en het is daarom het minst waarschijnlijk dat er zich problemen zullen voordoen. Een goed alternatief is <code class="classname">atftpd</code>. </p></td></tr>
</table></div>
<p>

</p>
<div class="sect2">
<div class="titlepage"><div><div><h3 class="title">
<a name="dhcpd"></a>4.5.1. Een DHCP-server opzetten</h3></div></div></div>
<p>Een DHCP-server uit vrije software is ISC <span class="command"><strong>dhcpd</strong></span>. Voor Debian GNU/Linux wordt het pakket <code class="classname">isc-dhcp-server</code> aanbevolen. Hierna volgt een voorbeeld van een configuratiebestand ervoor (zie <code class="filename">/etc/dhcp/dhcpd.conf</code>): </p>
<div class="informalexample"><pre class="screen">option domain-name "example.com";
option domain-name-servers ns1.example.com;
option subnet-mask 255.255.255.0;
default-lease-time 600;
max-lease-time 7200;
server-name "servernaam";

subnet 192.168.1.0 netmask 255.255.255.0 {
  range 192.168.1.200 192.168.1.253;
  option routers 192.168.1.1;
}

host cliëntnaam {
  filename "/tftpboot.img";
  server-name "servernaam";
  next-server servernaam;
  hardware ethernet 01:23:45:67:89:AB;
  fixed-address 192.168.1.90;
}
</pre></div>
<p>

</p>
<p>In dit voorbeeld is er één server <em class="replaceable"><code>servernaam</code></em> die als DHCP-server, TFTP-server en netwerk-gateway fungeert. U zult bijna zeker de 'domain-name' opties moeten aanpassen, evenals de servernaam en het hardware-adres van de cliënt. De optie <em class="replaceable"><code>filename</code></em> moet de naam vermelden van het bestand dat via TFTP opgehaald zal worden. </p>
<p>Nadat u het configuratiebestand voor <span class="command"><strong>dhcpd</strong></span> aangepast heeft, moet u de achtergronddienst herstarten met <strong class="userinput"><code>/etc/init.d/isc-dhcp-server restart</code></strong>. </p>
<div class="sect3">
<div class="titlepage"><div><div><h4 class="title">
<a name="idm977"></a>4.5.1.1. In de configuratie van DHCP het opstarten via PXE aanzetten</h4></div></div></div>
<p>Hier volgt nog een voorbeeld van het bestand <code class="filename">dhcp.conf</code> waarin de methode Pre-boot Execution Environment (PXE) van TFTP gebruikt wordt. </p>
<div class="informalexample"><pre class="screen">
option domain-name "example.com";

default-lease-time 600;
max-lease-time 7200;

allow booting;
allow bootp;

# De volgende paragraaf moet aangepast worden aan uw geval
subnet 192.168.1.0 netmask 255.255.255.0 {
  range 192.168.1.200 192.168.1.253;
  option broadcast-address 192.168.1.255;
# het gateway-adres kan anders zijn
# (bijvoorbeeld toegang tot het internet)
  option routers 192.168.1.1;
# vermeld de dns-server die u wilt gebruiken
  option domain-name-servers 192.168.1.3;
}

group {
  next-server 192.168.1.3;
  host tftpclient {
# hardware-adres van de tftp-cliënt
  hardware ethernet  00:10:DC:27:6C:15;
  filename "pxelinux.0";
 }
}
</pre></div>
<p> Merk op dat bij het opstarten via PXE het bestand <code class="filename">pxelinux.0</code> een bootloader is voor de cliënt en geen kernel-image (zie <a class="xref" href="ch04s05.html#tftp-images" title="4.5.4. De TFTP-images op hun plaats zetten">Paragraaf 4.5.4, “De TFTP-images op hun plaats zetten”</a> hieronder). </p>
<p>Indien uw computer gebruik maakt van UEFI bij het opstarten, zult u een voor UEFI-machines geschikte bootloader moeten opgeven, bijvoorbeeld </p>
<div class="informalexample"><pre class="screen">group {
  next-server 192.168.1.3;
  host tftpclient {
# hardware-adres van de tftp-cliënt
  hardware ethernet  00:10:DC:27:6C:15;
  filename "debian-installer/amd64/bootnetx64.efi";
 }
}
</pre></div>
<p>
</p>
<p>

</p>
</div>
</div>
<div class="sect2">
<div class="titlepage"><div><div><h3 class="title">
<a name="tftp-bootp"></a>4.5.2. Een BOOTP-server opzetten</h3></div></div></div>
<p>Voor GNU/Linux zijn twee BOOTP-servers beschikbaar. De eerste is CMU <span class="command"><strong>bootpd</strong></span>. De andere is in feite een DHCP-server: ISC <span class="command"><strong>dhcpd</strong></span>. In Debian GNU/Linux zijn ze respectievelijk te vinden in het pakket <code class="classname">bootp</code> en het pakket <code class="classname">isc-dhcp-server</code>. </p>
<p>Om de CMU <span class="command"><strong>bootpd</strong></span> te gebruiken, moet u eerst in het bestand <code class="filename">/etc/inetd.conf</code> de juiste regel toevoegen of het commentaarteken dat aan het begin ervan staat, wegnemen. Op Debian GNU/Linux kunt u daarvoor het commando <strong class="userinput"><code>update-inetd --enable bootps</code></strong> geven en dan het commando <strong class="userinput"><code>/etc/init.d/inetd reload</code></strong>. In het geval uw BOOTP-server niet op een Debian-systeem staat, moet de regel in kwestie er zo uitzien: </p>
<div class="informalexample"><pre class="screen">
bootps  dgram  udp  wait  root  /usr/sbin/bootpd  bootpd -i -t 120
</pre></div>
<p> Nu moet u een bestand <code class="filename">/etc/bootptab</code> aanmaken. Dit heeft hetzelfde soort bekende en cryptische indeling als de goede oude BSD-bestanden <code class="filename">printcap</code>, <code class="filename">termcap</code> en <code class="filename">disktab</code>. Raadpleeg de man-pagina van <code class="filename">bootptab</code> voor meer informatie. Voor CMU <span class="command"><strong>bootpd</strong></span> moet u het hardware-adres (MAC) van de cliënt kennen. Hierna is een voorbeeld van een  <code class="filename">/etc/bootptab</code>-bestand: </p>
<div class="informalexample"><pre class="screen">
client:\
  hd=/tftpboot:\
  bf=tftpboot.img:\
  ip=192.168.1.90:\
  sm=255.255.255.0:\
  sa=192.168.1.1:\
  ha=0123456789AB:
</pre></div>
<p> U zult minstens de optie<span class="quote">“<span class="quote">ha</span>”</span> moeten aanpassen. Die preciseert het hardware-adres van de cliënt. De optie <span class="quote">“<span class="quote">bf</span>”</span> preciseert het bestand dat de cliënt moet ophalen via TFTP. Zie <a class="xref" href="ch04s05.html#tftp-images" title="4.5.4. De TFTP-images op hun plaats zetten">Paragraaf 4.5.4, “De TFTP-images op hun plaats zetten”</a> voor verdere details.  </p>
<p>Daartegenover is het instellen van BOOTP met ISC <span class="command"><strong>dhcpd</strong></span> echt gemakkelijk, omdat het BOOTP-cliënten behandelt als een enigszins bijzondere soort van DHCP-cliënten. Voor sommige architecturen is een complexe configuratie nodig om cliënten via BOOTP op te starten. Indien uw architectuur daar één van is, moet u het onderdeel <a class="xref" href="ch04s05.html#dhcpd" title="4.5.1. Een DHCP-server opzetten">Paragraaf 4.5.1, “Een DHCP-server opzetten”</a> lezen. Anders zal het wellicht volstaan om in het bestand <code class="filename">/etc/dhcp/dhcpd.conf</code> gewoon de opdracht <strong class="userinput"><code>allow bootp</code></strong> toe te voegen aan het configuratieblok dat betrekking heeft op het subnet waartoe uw cliënt behoort, en <span class="command"><strong>dhcpd</strong></span> opnieuw te starten met het commando <strong class="userinput"><code>/etc/init.d/isc-dhcp-server restart</code></strong>. </p>
</div>
<div class="sect2">
<div class="titlepage"><div><div><h3 class="title">
<a name="tftpd"></a>4.5.3. De TFTP-server werkzaam maken</h3></div></div></div>
<p>Opdat de TFTP-server klaar voor de dienst zou zijn, moet u eerst controleren of  <span class="command"><strong>tftpd</strong></span> geactiveerd is. </p>
<p>In het geval van <code class="classname">tftpd-hpa</code> kan de dienst op twee manieren functioneren. Hij kan op vraag van de achtergronddienst <code class="classname">inetd</code> van het systeem geactiveerd worden, of hij kan ingesteld worden om als een onafhankelijke achtergronddienst te werken. Welke van beide methodes gebruikt wordt, wordt ingesteld bij het installeren van het pakket en kan gewijzigd worden door het pakket opnieuw te configureren. </p>
<div class="note"><table border="0" summary="Note">
<tr>
<td rowspan="2" align="center" valign="top" width="25"><img alt="[Opmerking]" src="images/note.png"></td>
<th align="left">Opmerking</th>
</tr>
<tr><td align="left" valign="top"><p>Lange tijd gebruikten TFTP-servers <code class="filename">/tftpboot</code> als map van waaruit images aangeboden werden. Nochtans kunnen pakketten van Debian GNU/Linux andere mappen gebruiken om te beantwoorden aan de standaard van de <a class="ulink" href="http://refspecs.linuxfoundation.org/fhs.shtml" target="_top">Filesystem Hierarchy Standard</a>. <code class="classname">tftpd-hpa</code> bijvoorbeeld gebruikt standaard <code class="filename">/srv/tftp</code>. Misschien zult u de configuratievoorbeelden uit dit onderdeel dienovereenkomstig moeten aanpassen. </p></td></tr>
</table></div>
<p>Alle in Debian aanwezige <span class="command"><strong>in.tftpd</strong></span> alternatieven zouden TFTP-verzoeken standaard moeten registreren in de systeemlogbestanden. Sommige onder hen hebben een argument <strong class="userinput"><code>-v</code></strong> waarmee de hoeveelheid gegeven informatie kan verhoogd worden. Het wordt aangeraden om deze logberichten na te kijken in geval van opstartproblemen omdat ze een goed beginpunt zijn voor het diagnosticeren van de oorzaak van problemen. </p>
</div>
<div class="sect2">
<div class="titlepage"><div><div><h3 class="title">
<a name="tftp-images"></a>4.5.4. De TFTP-images op hun plaats zetten</h3></div></div></div>
<p>Plaats vervolgens het TFTP boot-image dat u nodig heeft en dat te vinden is in <a class="xref" href="ch04s02.html#where-files" title="4.2.1. Waar u installatiebestanden kunt vinden">Paragraaf 4.2.1, “Waar u installatiebestanden kunt vinden”</a>, in de map van <span class="command"><strong>tftpd</strong></span> voor opstart-images. Eventueel moet u een koppeling maken van dat bestand naar het bestand dat <span class="command"><strong>tftpd</strong></span> zal gebruiken om een specifieke cliënt op te starten. Spijtig genoeg wordt de bestandsnaam bepaald door de TFTP-cliënt en zijn er geen duidelijke standaarden. </p>
<p>Alles wat u nodig heeft voor het opstarten via PXE is ingesteld in het tararchief <code class="filename">netboot/netboot.tar.gz</code>. U moet dit archief gewoon uitpakken in de <span class="command"><strong>tftpd</strong></span>-map voor opstart-images. Zorg ervoor dat uw dhcp-server ingesteld staat om <code class="filename">pxelinux.0</code> door te geven aan <span class="command"><strong>tftpd</strong></span> als de naam van het opstartbestand. Voor UEFI-machines zult u de naam van een passend EFI-opstartimage moeten opgeven (zoals <code class="filename">/debian-installer/amd64/bootnetx64.efi</code>). </p>
</div>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="ch04s04.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="ch04.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="ch04s06.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">4.4. Bestanden voorbereiden om vanaf een harde schijf op te starten </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> 4.6. Automatische installatie</td>
</tr>
</table>
</div>
</body>
</html>
