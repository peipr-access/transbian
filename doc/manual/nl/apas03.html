<html>
<head>
<meta http-equiv="Content-Type" content="text/html; charset=UTF-8">
<title>A.3. De installatie</title>
<link rel="stylesheet" type="text/css" href="install.css">
<meta name="generator" content="DocBook XSL Stylesheets Vsnapshot">
<link rel="home" href="index.html" title="Debian GNU/Linux Installatiehandleiding">
<link rel="up" href="apa.html" title="Bijlage A. Installatie-howto">
<link rel="prev" href="apas02.html" title="A.2. Het installatiesysteem opstarten">
<link rel="next" href="apas04.html" title="A.4. Stuur ons een installatieverslag">
</head>
<body bgcolor="white" text="black" link="#0000FF" vlink="#840084" alink="#0000FF">
<div class="navheader">
<table width="100%" summary="Navigation header">
<tr><th colspan="3" align="center">A.3. De installatie</th></tr>
<tr>
<td width="20%" align="left">
<a accesskey="p" href="apas02.html"><img src="images/prev.png" alt="Terug"></a> </td>
<th width="60%" align="center">Bijlage A. Installatie-howto</th>
<td width="20%" align="right"> <a accesskey="n" href="apas04.html"><img src="images/next.png" alt="Volgende"></a>
</td>
</tr>
</table>
<hr>
</div>
<div class="sect1">
<div class="titlepage"><div><div><h2 class="title">
<a name="howto-installation"></a>A.3. De installatie</h2></div></div></div>
<p>Nadat het installatiesysteem opgestart is, zult u begroet worden door een openingsscherm. Druk op <span class="keycap"><strong>Enter</strong></span> om op te starten of lees de instructies voor andere opstartmethodes en parameters (zie <a class="xref" href="ch05s03.html" title="5.3. Opstartparameters">Paragraaf 5.3, “Opstartparameters”</a>). </p>
<p>Na een poosje zal u gevraagd worden uw taal te selecteren. Gebruik de pijltjestoetsen om een taal te kiezen en druk op <span class="keycap"><strong>Enter</strong></span> om voort te gaan. Daarna zal u gevraagd worden uw land te selecteren uit een lijst van mogelijke landen waarin uw taal gesproken wordt. Indien uw land niet in die verkorte lijst voorkomt, kunt u een lijst krijgen van alle landen ter wereld. </p>
<p>U zult mogelijk de indeling van uw toetsenbord moeten bevestigen. Kies voor de voorgestelde optie tenzij u een betere mogelijkheid kent. </p>
<p>Nu kunt u rustig achteroverleunen terwijl het installatiesysteem van Debian nagaat welke hardware u heeft en de rest van het installatie-image ophaalt. </p>
<p>Daarna zal het installatiesysteem uw netwerkhardware trachten te herkennen en het netwerk instellen met behulp van DHCP. Indien u zich niet in een netwerk bevindt of geen DHCP heeft, zult u de kans krijgen om het netwerk handmatig te configureren. </p>
<p>Na het instellen van het netwerk volgt het aanmaken van gebruikersaccounts. Standaard wordt u gevraagd om een wachtwoord in te geven voor het account van <span class="quote">“<span class="quote">root</span>”</span> (de systeembeheerder). Er wordt ook naar de informatie gevraagd die nodig is om een account aan te maken voor een gewone gebruiker. Indien u geen wachtwoord opgeeft voor gebruiker <span class="quote">“<span class="quote">root</span>”</span>, zal dat account gedeactiveerd worden en zal later het <span class="command"><strong>sudo</strong></span>-pakket geïnstalleerd worden om het mogelijk te maken om beheerstaken uit te voeren op het nieuwe systeem. Standaard zal de eerste gebruiker die aangemaakt wordt op het systeem de toelating hebben om het commando <span class="command"><strong>sudo</strong></span> te gebruiken om gebruiker root te worden. </p>
<p>De volgende stap is het instellen van de klok en de tijdzone. Het installatiesysteem zal proberen contact te maken met een tijdserver op het internet om er voor te zorgen dat de klok juist ingesteld wordt. De tijdzone wordt gebaseerd op het land dat u eerder selecteerde en enkel wanneer het land meerdere tijdzones heeft, zal het installatiesysteem u vragen er een te selecteren. </p>
<p>Nu is de tijd aangebroken om uw schijven in te delen. Eerst zult u de mogelijkheid krijgen om automatisch een volledige harde schijf of alle vrije ruimte op een schijf in te delen (zie <a class="xref" href="ch06s03.html#partman-auto" title="6.3.4.2. Begeleide schijfindeling">Paragraaf 6.3.4.2, “Begeleide schijfindeling”</a>). Dit wordt aanbevolen voor nieuwe gebruikers en voor wie gehaast is. Indien u de automatische schijfindeling niet wenst, kiest u in het menu voor <span class="guimenuitem">Handmatig</span>. </p>
<p>Indien u een bestaande DOS- of Windows-partitie heeft die u wenst te behouden, wees dan erg voorzichtig met automatische schijfindeling. Indien u handmatige schijfindeling kiest, kunt u het installatiesysteem gebruiken om de grootte van bestaande FAT- of NTFS-partities aan te passen om ruimte te maken voor de Debian installatie: selecteer gewoon die partitie en geef er een nieuwe grootte voor op. </p>
<p>Op het volgende scherm krijgt u de partitietabel te zien, hoe die partities geformatteerd zullen worden en waar ze zullen aangekoppeld worden. Selecteer een partitie als u die wilt wijzigen of verwijderen. Indien u voor automatische schijfindeling koos, zult u in het menu enkel kunnen kiezen voor <span class="guimenuitem">De schijfindeling afronden en de wijzigingen wegschrijven naar schijf</span> om op die manier toe te passen wat het systeem instelde. Denk eraan om minstens een partitie voor te behouden voor wisselgeheugen (swap space) en een partitie aan te koppelen op <code class="filename">/</code>. Voor meer gedetailleerde informatie over het gebruik van het schijfindelingssysteem, kunt u terecht in <a class="xref" href="ch06s03.html#di-partition" title="6.3.4. Schijfindeling en selectie van aankoppelpunten">Paragraaf 6.3.4, “Schijfindeling en selectie van aankoppelpunten”</a>. De appendix <a class="xref" href="apc.html" title="Bijlage C. Schijven indelen voor Debian">Bijlage C, <i>Schijven indelen voor Debian</i></a> bevat meer algemene informatie over het indelen van schijven. </p>
<p>Nu formatteert <code class="classname">debian-installer</code> uw partities en begint met de installatie van het basissysteem. Dit kan enige tijd in beslag nemen. Hierop volgt de installatie van de kernel. </p>
<p>Het eerder geïnstalleerde basissysteem resulteert in een werkende, maar erg minimale installatie. Om een meer functioneel systeem te bekomen, kunt in de volgende stap extra pakketten installeren via het selecteren van taken. Vooraleer er pakketten geïnstalleerd kunnen worden, moet <code class="classname">apt</code> geconfigureerd worden, omdat dit definieert waar de pakketten zulle opgehaald worden. De taak <span class="quote">“<span class="quote">Standaardsysteem</span>”</span> wordt standaard geselecteerd en moet normaal gesproken geïnstalleerd worden. Selecteer de taak <span class="quote">“<span class="quote">Desktopomgeving</span>”</span> als u na de installatie over een grafische werkomgeving wilt beschikken. Raadpleeg <a class="xref" href="ch06s03.html#pkgsel" title="6.3.6.2. Software selecteren en installeren">Paragraaf 6.3.6.2, “Software selecteren en installeren”</a> voor bijkomende informatie over deze stap. </p>
<p>De laatste stap bestaat uit het installeren van een bootloader. Indien het installatiesysteem andere besturingssystemen aantreft op uw computer, zal het die toevoegen aan het opstartmenu en u hierover informeren. <span class="phrase">Standaard wordt GRUB op de UEFI-partitie/boot record van de eerste harde schijf geïnstalleerd en meestal is dat de juiste keuze. U zult de kans krijgen om deze keuze aan te passen en de bootloader op een andere plaats te installeren. </span> </p>
<p><code class="classname">debian-installer</code> zal u nu laten weten dat de installatie afgerond is. Verwijder de CD of een ander opstartmedium en druk op <span class="keycap"><strong>Enter</strong></span> om uw computer opnieuw op te starten. Deze zou nu moeten opstarten in het pas geïnstalleerde systeem en u de mogelijkheid bieden in te loggen. Dit wordt toegelicht in <a class="xref" href="ch07.html" title="Hoofdstuk 7. De computer opstarten met uw nieuwe Debian systeem">Hoofdstuk 7, <i>De computer opstarten met uw nieuwe Debian systeem</i></a>. </p>
<p>Als u meer informatie nodig heeft over het informatieproces, raadpleeg dan <a class="xref" href="ch06.html" title="Hoofdstuk 6. Het Debian installatiesysteem gebruiken">Hoofdstuk 6, <i>Het Debian installatiesysteem gebruiken</i></a>. </p>
</div>
<div class="navfooter">
<hr>
<table width="100%" summary="Navigation footer">
<tr>
<td width="40%" align="left">
<a accesskey="p" href="apas02.html"><img src="images/prev.png" alt="Terug"></a> </td>
<td width="20%" align="center"><a accesskey="u" href="apa.html"><img src="images/up.png" alt="Omhoog"></a></td>
<td width="40%" align="right"> <a accesskey="n" href="apas04.html"><img src="images/next.png" alt="Volgende"></a>
</td>
</tr>
<tr>
<td width="40%" align="left" valign="top">A.2. Het installatiesysteem opstarten </td>
<td width="20%" align="center"><a accesskey="h" href="index.html"><img src="images/home.png" alt="Begin"></a></td>
<td width="40%" align="right" valign="top"> A.4. Stuur ons een installatieverslag</td>
</tr>
</table>
</div>
</body>
</html>
